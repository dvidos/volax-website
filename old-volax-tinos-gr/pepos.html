<html>
<head>
	<meta http-equiv="Content-Language" content="en-us">
	<meta http-equiv="Content-Type" content="text/html; charset=UTF-8">
	<meta name="keywords" content="Βωλάξ">
	<title>Βωλάξ</title>
	<link rel="stylesheet" href="theme/appearance.css">
	<LINK REL="SHORTCUT ICON" HREF="theme/volax.ico">
	<script type="text/javascript" language="JavaScript1.2" src="stm31.js"></script>
	<script type="text/javascript" language="JavaScript1.2" src="jquery.js"></script>
</head>

<body bgcolor="#8fb7d0" topmargin=0 background="theme/bg2.jpg" style="background-repeat:repeat-x;">
	<table cellpadding="0" cellspacing="0" align="center">
		<tr>
			<td>
				<table cellpadding="0" cellspacing="0">
					<tr>
						<td style="padding-right:20px;" >
							<img src="theme/logo.jpg"></td><td style="padding-right:80px; background-repeat:no-repeat;" background="theme/green.jpg" valign="top" class="titlewhite2"><a class="titleblack10" href="ligalogia.asp">www.volax-tinos.gr</a><br><a class="titlewhite2" href="ligalogia.asp">Ποιοι είμαστε</a>
						</td>
						<td style="padding-right:20px;">
							<a href="ContactForm.asp"><img src="theme/talk.jpg" border="0"></a>
						</td>
						<td style="padding-right:10px;">
							<a href="vour.asp"><img src="theme/wd01.jpg" border="0"></a>
						</td>

					</tr>
				</table>
			</td>
		</tr>
		<tr>
			<td id="tdMenu">
				<!-- menu was here -->
			</td>
		</tr>
	</table>



<SCRIPT LANGUAGE="JavaScript">
function openWindow(URL,x,y) {
  x=x+15;
  y=y+25;
  if (x<screen.availWidth) {
    var nLeft,nTop
    nLeft=(screen.availWidth-x)/2
    nTop=(screen.availHeight-y)/2    
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=0, width="+x+", height="+y+", left="+nLeft+", top="+nTop);
  } else {
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=1, width="+(screen.availWidth-30)+", height="+y+", left=15, top=100")
  }
  //newWindow.document.title="PocketBiz Demo"
}

</SCRIPT>



<table cellpadding="0" cellspacing="0" align="center" width="868" height="38"><tr><td></td></tr></table>

<table cellpadding="0" cellspacing="0" align="center" width="868">
  
<td valign="top" bgcolor="white">
  <table cellpadding="0" cellspacing="0">
     <tr><td width="193" height="39" bgcolor="b5e1e5"><p class="titleblack">Τα πάντα για το χωριό!</p></td></tr>
     <tr><td bgcolor="bfbdbd" background="theme/wd_02.jpg" style="background-repeat:no-repeat;"><p class="body">
     <a class="body" href="press.html">εφημερίδες \ περιοδικά</a><br>
     <a class="body" href="biblia.html">βιβλία</a><br>
     <a class="body" href="tv.html">τηλεόραση \ internet</a><br><br>
     </p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika.html">Ζωγραφική</a></p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika2.html">Φωτογραφία</a></p></td></tr>
     <tr><td width="193" height="39" bgcolor="e6d7a4"><p class="titleblack">Forget me not!</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="totektora.html">αναμνήσεις - σχόλια<br></a></p></td></tr>
     <tr><td width="193" height="39" bgcolor="e6d7a4"><p class="titleblack">Σύνδεσμοι</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="links.html">σερφάρισμα στο... νησί</a>
     </p></td></tr>
     <tr><td bgcolor="7f95a8" align="center" height="209" valign="middle"><img src="theme/rock.jpg"></td></tr>
 </table>
</td>
   

<td valign="top" bgcolor="white" align="left">
 <table cellpadding="0" cellspacing="0" align="center" width="675">
  <tr><td><p class="prologos">
<em>Πάντα τον γοήτευαν ιστορίες ανθρώπων στους οποίους δεν συνέβη, ποτέ, τίποτε·  ανθρώπων που έζησαν χωρίς, ποτέ, να έχει γίνει αντιληπτό το γεγονός της γέννησής τους· ανθρώπων που δεν πέθαναν ποτέ, γιατί κανείς δεν ένιωσε, ποτέ, την έλλειψή τους...</em> <font class="pagebodygreen">[Αργύρης Χιόνης, Ο Ανίκητος Δρομέας, 1996]</font><br><br>

Όλοι αυτοί που θα διαβάσετε σε αυτή την σελίδα, έτσι πραγματικά ονομάζονται, μα θα μπορούσαν να έχουν όποιο όνομα εσείς τους δώσετε...
</p>

<tr><td><p class="pagetitle">Οι ξεχασμένοι </p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/VolAstra.jpg" border="0"></td></tr></table></td></tr>
<tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagebody">
σαν τα παιχνίδια τις παιδικής μας ηλικίας που, ακριβώς τα μεσάνυχτα,<br>
ζωντανεύουν και γίνονται κάτι παραπάνω από απλά παιχνίδια.<br>
έτσι και μια νύχτα του χειμώνα στο χωριό. τότε που τ' αστέρια φωτίζουν τα πίσω χρόνια<br>
και όλοι οι χωρικοί που έζησαν σ' αυτό το μέρος, στις δώδεκα τα μεσάνυχτα, εμφανίζονται ξανά<br>
και περπατάνε πάνω-κάτω στα σοκάκια της βωλάξ, για μία μόνο νύχτα.<br>
με μεγάλες μουστάκες εμφανίζονται οι γέροι του 15ου αιώνα, με κόκκινα σκουφιά εκείνοι του 1700, <br>
με μπλε ρούχα οι γυναίκες στην περίοδο της επανάστασης, <br>
με φοβισμένο χαμόγελο τα παιδιά της κατοχής, με φαβορίτες οι νέοι του '70... <br><br>

βαθύς ύπνος κρύβει το γεγονός από τους λιγοστούς κατοίκους του χωριού, <br>
την μαγική εκείνη νύχτα. το βράδυ, εμφανίζονται οι παλαιοί από το πίσω μονοπάτι <br>
τουρτουρίζουν στις γωνιές των σπιτιών, στην αβάσταχτη ερημιά των δρόμων<br>
με τα χέρια στις τσέπες, οι περισσότεροι, ψιθυρίζουν σιωπηλά στην αυλή της εκκλησιάς.<br>
εκεί πάντα μαζευόντουσαν, στα ασπρόμαυρα τα μάρμαρα, που πιο παλιά ήταν τσιμέντο <br>
και ακόμη πιο παλιά χώμα. Τίποτα περισσότερο από χώμα. <br><br>

εκεί μαζεύονται, λοιπόν, κάτω από την καμπάνα, στην αυλή της εκκλησιάς <br>
και απέναντι στα μακρινά χωράφια. <br>
δεν πατάνε τις φτωχικές τους κάμαρες, τις σκοτεινές τις κέλες και τις ξεχασμένες καθικιές.<br> 
έξω στη φύση τριγυρνούν. στα υγρά δρομάκια της βάρδας και στα βότσαλα της κουκ. <br>
στα δύσβατα ξυνάρια κατεβαίνουν<br>
και χάνονται στην πεδιάδα του κάψαλου και τα βράχια της αποκωλιανής, <br>
παίρνουν κουράγιο στα παγωμένα ρυάκια της παχυανάμμου και δύναμη,<br>
από τον αέρα που τους φυσά το πρόσωπο, κάτω από την άρκτο του πέτασου<br>
κι όλο ψιθυρίζουν και μιλάνε μεταξύ τους <br>
λες και δεν τους έφτασε ποτέ ο χρόνος για όσα θα θέλανε να πούνε.<br><br>

σιγά-σιγά εμφανίζονται κι άλλοι, περισσότεροι. σαν να ξυπνούν από κάποιο απόκοσμο λήθαργο, <br>
σαν να γιατρεύεται σ' αυτούς κάποια ανεξήγητη αμνησία. <br>
βρίσκουν προγόνους και απογόνους, συζύγους, θείες και εγγόνια. <br>
ο πατέρας το παιδί του, και ο παππούς τον εγγονό<br>
και συνεχώς μιλάνε και ανταλάσσουν ιστορίες, κι όλο κουτσομπολεύουν<br>
αφού γρήγορα –πάντα τόσο γρήγορα– θα ξημερώσει.<br><br>

στο σκοτάδι αναχωρούνε και τραβάνε δυτικά μήπως κλέψουνε λιγάκι από την ανατολή τ' ηλίου<br>
και σε αντίθεση με το φως που ταξιδεύει πιο γρήγορα απ' τον ήχο  <br>
στους χωρικούς, πρώτα χάνεται η εικόνα τους κι ύστερα η φωνή τους...<br>
κι όμως, εκείνη την νύχτα της αποσπασματικής γιορτής,<br>
τότε που όλοι οι παρελθόντες κάτοικοι προσπαθούν να επικοινωνήσουν μεταξύ τους<br>
κάποιοι, μένουν σιωπηλοί και δεν προλαβαίνουν να πουν την ιστορία τους, <br>
δεν τους μένει χρόνος ν' αρθρώσουν δυό κουβέντες.<br>
και άντε να έρθει η επόμενη χρονιά και μήπως το καταφέρουν.<br>
και βάζουν σημάδι για να βρουν το γυμνό δέντρο στο παλιό το ρακεζιό,<br>
αλλά κόπηκε κι αυτό, πριν από δέκα χρόνια. <br>

<tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagetitle"><b>10 μικρές ιστορίες</b></p></td></tr>
<tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Ksexasmenoi.jpg" border="0"></td></tr></table></td></tr>
<tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagebody">
ανάμεσα στα βράχια και μέσα στην υγρασία είχε χώσει ο <strong>Νταβερώνης
</strong>το μικρό κρεβάτι του<br>
κουλουριασμένος κοιμόταν εκεί τα βράδια. τεντωμένος δεν χωρούσε.<br>
τόσο μαζεμένος ήταν, που δεν κουνιότανε καθόλου. <br>
τα όνειρά του κι αυτά υγρά, κι αυτά κουλουριασμένα. μουντή και πληκτική κι η πέτρα εκεί πίσω...<br>
λένε, πως όπως ξάπλωνε, ξυπνούσε. ψέματα! γκρίζος έπεφτε, μαύρος σηκωνόταν.<br>
και κάποια στιγμή φοβήθηκε και κοίταξε, κενός, τον πέτρινο τον όγκο.<br>
ένιωθε πως αν ερχόταν η στιγμή του, αν έπρεπε να φύγει κι αυτός, όπως κι άλλοι<br>
αν, όπως έπεφτε σταχτής και δεν ήταν γραμμένο να σηκωθεί ξανά<br>
δεν θα ξεχώριζε κανείς την πέτρα από τον ίδιο.<br>

---------------------------------------------<br>

λένε πως στον <strong>Μπόρτολο </strong>του άρεσε να κοιμάται, γιατί ήθελε να ονειρεύεται<br>
η συνείδησή του ήθελε, κατά την διάρκεια του ύπνου, να αφήνει το σώμα του <br>
και να ταξιδεύει σε άλλους κόσμους. να βλέπει τόπους ήθελε<br>
αφού σ' αυτόν εδώ, στην γενέθλια γη της βωλάξ, δεν είχε την όρασή του...<br>

---------------------------------------------<br>

στους κεντρικούς δρόμους του χωριού, μπορεί να συμβούν τα πιο περίεργα πράγματα:<br>
το μεσημέρι, καθώς γύρναγε στο σπίτι του ο <strong>Ζώρζης</strong>, ένιωσε άδειος και κενός <br>
σαν να γυρνούσαν στο σπίτι του μόνο τα σκονισμένα ρούχα του, χωρίς εκείνον μέσα.<br>

---------------------------------------------<br>

[εδώ υπήρχε η ιστορία με την <strong>Μαριετίνενα </strong>αλλά δεν ξέρω γιατί, την αφαίρεσα ένα βράδυ, τελευταία μέρα του Aυγούστου 2013.]<br>

---------------------------------------------<br>

στα κ'βαράκια, διπλά στο μονοπάτι για τον διπλανό οικισμό και μέσα στο ποτάμι<br>
στρογγυλές πέτρες –τελείως διαφορετικές από το υπόλοιπο χωριό– βρίσκεις εκεί.<br>
κι αυτό γιατί έχουν μαύρο, καμμένο χρώμα.<br>
και γενικά σε όλα τα περάσματα, σε κάθε δρόμο και μονοπάτι, <br>
στις είσοδους και τους εξόδους του χωριού, μαύρες πέτρες βρίσκεις...<br>
από 'κεινο το δύσκολο πέρασμα, λοιπόν, τα καταπράσινα κ'βαράκια, έφυγε κι ο 
<strong>Σκιαδίνης </strong> <br>
και φεύγοντας, με όλα του τα συμπράγκαλα, πέταξε κι αυτός μια μαύρη πέτρα πίσω του<br>
και δεν ξαναπάτησε ποτέ στο χωριό...<br>

---------------------------------------------<br>

ο <strong>Γιάνς</strong>, λίγο μετά από το στρατό, για πρώτη και τελευταία φορά αρρώστησε <br>
αφού, το ξημέρωμα, πήγε να συναντήσει την μητέρα του. έφυγε κατευθείαν να την βρει  <br>
γιατί, σχεδόν καθόλου, δεν πρόλαβε σε τούτη τη ζωή να την γνωρίσει.<br>

---------------------------------------------<br>

να ζεσταθούν τα σωθικά του ήθελε, να πιει, να διασκεδάσει <br>
και μόλις έκλεισε το μαγαζί ο <strong>Γιακουμής</strong>, δεν τράβηξε για σπίτι<br>
στην εκκλησιά απ' έξω κάθισε και ήπιε όσο μπορούσε<br>
και όλα του έφταιγαν μετά: το κυπαρίσσι, οι σκιές<br>
και νόμιζε –στα τριανταπέντε του– πως κάτι λάθος έγινε σε τούτη τη γιορτή<br>
πως τα εκατοστά γενέθλια έζησε, με το ρακί στο χέρι.<br>

---------------------------------------------<br>

κάθε σάββατο, ανελλιπώς, άναβε η σουόρα-<strong>Ζαμπέτα</strong> το καντηλάκι στο εκκλησάκι του άγιου Μάρκου.<br>
και το βράδυ του μαρτίου, ένα χάσμα ένιωσε η ψυχή της, ένα αβάσταχτο κενό<br>
κάτι ανεξήγητο αισθάνθηκε, που την ανάγκασε, για μία και μοναδική φορά, <br>
να μην ακολουθήσει το καθήκον της, να μην ανάψει τα φουφλιά.<br>
μια ρωγμή ένιωσε, λίγο πάνω από την καρδιά της, και ξαπλωμένη, μηδένισε τις μέρες <br>
κι άρχισε να τις ξαναμετράει όλες πάλι απ' την αρχή, μέχρι να βγει Σαββάτο.<br>

---------------------------------------------<br>

μονάχος ήταν, σπίτι δεν είχε, ούτε ένας (τόσος δα) μικρός κήπος δεν του ανήκε. <br>
τα βράδια ξάπλωνε ο <strong>Ορφανός </strong>πολύ πιο μόνος, από όσο και ο ίδιος νόμιζε.<br>
και το πρωί, χαράματα, έβγαινε από το καμαράκι και στην πηγή κατέβαινε, το κεντρικό πηγάδι.<br>
στο ξυνάρι με το διάφανο νερό, μίλαγε τ' εαυτού του. λέξεις περίεργες έλεγε να μην τον καταλάβουν<br>
είχε γεράσει πια και ένιωθε κουρασμένος. πόσες μέρες του 'μεναν –όλ' αυτό σκεφτόταν<br>
και εκεί, στα δροσερά νερά, στο βάθος του μαρμάρου, στεκότανε ακίνητος με μάτια καρφωμένα<br>
ο εαυτός του ήτανε που καθρεφτίζονταν κει μέσα. με όμοια μορφή, και άλλη ταυτοχρόνως.<br>
και χάζευε κι αυτός αφού 'ταν πάντα μόνος. τον εαυτό του κοίταγε, την άδεια την μορφή του<br>
σαν να μην καταλάβαινε κι αυτή, τον Ορφανό κοιτούσε. και τότε, ταράχτηκε η πηγή, κι δυό γίνανε ένα<br>
μόνος ξανάγινε ο Ορφανός, και πήρ' όλο τον τρόμο: <br>
όχι, τόσο, που δεν θα ζούσε, αλλά που δεν είχε ήδη ζήσει...<br>

---------------------------------------------<br>

εννιά σκιερές κι αβάσταχτες ιστορίες είπαμε. παρά μία δέκα. να κι η τελευταία:<br>
τον <strong>Αγανάρα</strong>, μόνο του τον αφήσανε στην κεντρική πλατεία του χωριού<br>
κι ήρθανε και τον πήρανε καμιά εξηνταριά χρόνια αργότερα...

</p></td></tr>


<tr><td><img src="dummy.gif" height="5" width="1"></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><p class="epilogos">
<b>Leopold Dustal,</b> 10.03.2011	
</p></td></tr>
<tr><td><p class="comments">
υγ. την ιδέα με τους κατοίκους που έρχονται για μια νύχτα και επιστρέφουν στο χωριό, μου την έδωσαν τα –κατά καιρούς– σκόρπια 
(παλιά «αγροτικά») παπούτσια που έβλεπες –ακόμη και σήμερα– αφημένα σε κάποια χωράφια, σε μονοπάτια και στις εισόδους παλιών 
στάβλων... Σκεφτόμουν ότι τα άφηναν οι χωρικοί εκεί, ώστε αν επιστρέψουν ποτέ πίσω οι δικοί τους, να έχουν κάτι να φορέσουν 
στα δύσκολα αυτά εδάφη... Το ότι, με τον καιρό, τα έβλεπες μεμονωμένα και ποτέ ολόκληρο το ζευγάρι, ήταν γιατί έφευγαν έτσι 
ξαφνικά και βίαια...<br><br>

κάτι τελευταίο: στα παραπάνω κείμενα, κράτησα με κεφαλαία γράμματα μόνο τα ονόματα των χωρικών.
έτσι, ας πούμε χωρίς λόγο. 

</p></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>

 <tr><td><p class="pagetitle">Ο Πέπος</p></td></tr>
 <tr><td><p class="prologos">Υπήρχε κάποτε ο Πέπος. Ιωσήφ δηλαδή. Ιωσήφ, Τζουζέπο, Πέπο. Ήταν ένας ήρεμος χωρικός με σκούρο δέρμα, 
 που κάπνιζε συνέχεια. Δεν είχε πολλά χρήματα, φόραγε τα ίδια ρούχα κάθε μέρα. Είχε μια βραχνή χαρακτηριστική φωνή. Η κάμαρά του 
 ήταν φτωχική και το καλοκαίρι, που είχε καλό καιρό, κοιμόταν καταγής στο χώμα στα διάφορα χωράφια. Τον θυμάμαι –όταν ήμουν μικρός– 
 να κοιμάται στην Κυδωνιά, ξυπόλητος.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><a href="javascript: openWindow('images/DSC01200b.jpg',710,500)" title="πατήστε για να δείτε την φωτογραφία μεγαλύτερη"><img src="http://volax.gr/uploads/jimel/old_site/images/DSC01200.jpg" border="0"></a></td></tr></table></td></tr>
 <tr><td style="padding-top:8px; padding-left:25px;"><p class="lezantes">Αντί για φωτογραφία του ίδιου, επισυνάπτουμε ένα ανοιξιάτικο κρεββάτι φτιαγμένο από τη Φύση...
</td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody">
Υπάρχουν στη γη 36 δίκαιοι άνθρωποι, η αποστολή των οποίων είναι να δικαιώνουν τον κόσμο ενώπιον του Θεού. Πρόκειται για τους Λαμέντ 
Ουάφνικ. Είναι πάμπτωχοι, και δεν γνωρίζει ο ένας τον άλλον. Αν κάποιος από αυτούς τύχει και μάθει πως είναι Λαμέντ Ουάφνικ, πεθαίνει
 στη στιγμή και τη θέση του παίρνει κάποιος άλλος, ίσως σε διαφορετικό μέρος του κόσμου. Αυτά πίστευε ο Μαξ Μπρόντ.<br><br>

Δίχως να το ξέρουν, αυτοί οι άνθρωποι είναι οι μυστικοί στύλοι του κόσμου.<br><br>

Στα τέλη της δεκαετίας του '80, ίσως και στις αρχές της δεκαετίας του '90, ο Πέπος έφυγε από τη ζωή. Αθόρυβα όπως ήρθε. Σε ένα μακρινό 
μέρος εμφανίστηκε ένας άλλος φτωχός αλλά δίκαιος άνθρωπος... 

</p></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><img src="dummy.gif" height="5" width="1"></td></tr>

<tr><td><p class="epilogos">
<b>Leopold Dustal,</b> 23.06.2009
</p></td></tr>


 <tr><td><p class="pagetitle">Ο τελευταίος βράχος</p></td></tr>
<tr><td><p class="pagebody">
Μερικοί άνθρωποι φανερώνουν κάποια σπάνια ταλέντα, επιδεικνύουν αρετές που δεν μπορούμε να φανταστούμε, ζουν έντονη 
ζωή και νιώθεις ότι οι ενέργειές τους έχουν επίδραση επάνω στο φυσικό κόσμο. Και τι περίεργο, σαν φυσική αντιρρόπηση 
σε όλα αυτά, συνήθως έχουν ένα σιωπηλό, άγνωστο σε εμάς, αδιάφορο -αν επιτρέπεται η έκφραση- τέλος. Κάποιοι άλλοι, 
πάλι, είναι αυτό που λέμε κοινοί άνθρωποι. Ήσυχα εμφανίζονται και σχεδόν ζούνε μυστικά, χωρίς φασαρίες, κρότους 
και φωνές. <br><br>

Και γι' αυτούς, όμως, η μοίρα έχει τον τελευταίο λόγο. Αυτή κάνει την διανομή των ρόλων, αυτή μοιράζει τα κουστούμια, 
αυτή σκηνοθετεί. Αυτή είναι που θέλει στους ήρεμους και ευγενείς να δώσει, κάποτε, ένα διαφορετικό φινάλε. 
Να αλλάξει θέλει την πορεία της ζωής τους, πριν αυτή πάψει να υπάρχει. Αυτή τα πάνω κάτω φέρνει και βάζει ήχο 
στη σιωπή.<br><br>

Καθημερινός άνθρωπος ήταν κι ο Μαθιός• ένας χωρικός ανάμεσα στους χωρικούς. Μουστάκι γεμάτο, ελαφρώς αξύριστος, 
φαλακρίτσα λόγω ηλικίας, φωνή βροντερή και κάπως βραχνή έτσι ώστε συχνά δεν καταλάβαινες τι σού 'λεγε... Τα αστεία 
του ξεπερασμένα• οι σκέψεις του καθημερινές. Ευλαβής στην εκκλησία και μεθυσμένος στις γιορτές• κακόκεφος το πρωί 
και χαρούμενος το μεσημέρι.<br><br>

Σε αντίθεση με την θάλασσα –και το λέμε αυτό γιατί είχε δουλέψει για λίγο σε καϊκι– η γη έχει κλίσεις, έχει 
ανηφόρες και κατηφόρες• είναι "στραβά τα χώματα" που λεν και στο χωριό. Συνήθως δε, οι ανηφόρες είναι 
περισσότερες• δεν υπάρχει κάμπος σε τούτα εδώ τα μέρη, παρά μονάχα πέτρες.<br><br>

Ήταν εποχή πολλών βροχών και ο Μαθιός δούλευε δίπλα από το χωράφι του. Σε μια εποχή μεγάλων βροχοπτώσεων και 
κάτω από αδιευκρίνιστες συνθήκες, κατά πώς λένε οι δημοσιογράφοι, ένας μεγάλος βράχος δεν άντεξε το σαθρό χώμα 
και την κλήση του εδάφους. Αποκόπηκε από το υπόλοιπο σύμπλεγμα και κύλησε προς το μέρος του. Η φωνή του έπεσε 
μια κλίμακα και από βροντερή έγινε ισχνή και άχρωμη. Την ίδια στιγμή το πόδι του γλίστρησε στα φαγωμένα βράχια...<br><br>

Στο βιβλίο θανάτων του χωριού βρίσκουμε την πεζή καταγραφή:

</p></td></tr>
<tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><a href="javascript: openWindow('images/vraxosb.jpg',1068,270)" title="πατήστε για να δείτε την φωτογραφία μεγαλύτερη"><img src="http://volax.gr/uploads/jimel/old_site/images/vraxos.jpg" border="0"></a></td></tr></table></td></tr>

<tr><td><p class="pagebody">
<em>1863 Marzo 17 - Mori all' instante sotto il corpa d' una grosa pietra nettereno d' Ignazio Magna, Mateo Calumeno 
maritato d' anni incirca setanta fu' sepperito in S. Giovanni Battista da me Cappelano ut sufira.<br><br>

[17 Μαρτίου 1863 - Ο Ματθαίος Καλούμενος πέθανε ακαριαία, γύρω στα 70 του, και το σώμα του βρέθηκε καταπλακωμένο 
από έναν μεγάλο βράχο στο χωράφι του Ιγνάτιου του Πρεσβύτερου. Θάφτηκε σε ξεχωριστό τάφο στην εκκλησία του Αγ. 
Ιωάννη του Βαπτιστή με εμένα ως εφημέριο.]</em><br><br>

Σύμφωνα με τη μυθολογία, η ηφαιστειογενής Νίσυρος αποτελεί τον βράχο με τον οποίο καταπλάκωσε ο θυμωμένος 
Ποσειδώνας τον γίγαντα Πολύβωτα. Από τότε ο γίγαντας προσπαθεί να ελευθερωθεί κι οι αναθυμιάσεις του ηφαιστείου 
δεν είναι τίποτε άλλο παρά η ανάσα του.<br><br>

Λένε πως για να πεθάνει ένας γίγαντας, πρέπει να πέσει πάνω του ένας βράχος. Στους πιο δυνατούς μπορεί να 
χρειαστεί κι ένα ολόκληρο βουνό. Αλλά είπαμε, ο Μαθιός ανήκε στην δεύτερη κατηγορία: στους κοινούς ανθρώπους...
</p></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><img src="dummy.gif" height="5" width="1"></td></tr>

<tr><td><p class="epilogos">
<b>Leopold Dustal,</b> 14.05.2011
</p></td></tr>


<tr><td><p class="pagetitle">Ο Χειμώνας που κρατάει περισσότερο</p></td></tr>
 <tr><td><p class="prologos">Ο χειμώνας στο χωριό δείχνει να έχει μεγαλύτερη διάρκεια από τις υπόλοιπες εποχές. Αέρας περνάει απ' τα στενά, σύννεφα που τρέχουν στο πουθενά, μαύρα σκοτάδια παντού. Kαι διάρκεια. Μονότονη και απίστευτη διάρκεια, με όλα αυτά τα βάσανα να έχουν ρίξει άγκυρα πάνω απ' αυτόν τον τόπο.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Xeimon0080.gif" border="0"></td></tr></table></td></tr>
</td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody">
Από το <em>Άπλωμα</em> και μακριά, πέρα μέχρι την Άνδρο ―ποιάν Άνδρο; τη Χίο― είναι χαρά θεού. Από τον <em>Τσικνιά</em> ίσαμε την Ικαρία, ήλιος γερός, πολύς. Εδώ, σε τούτα εδώ τα βράχια, ένα πλάκωμα και μια μουντάδα. Λες και δε μας έφτανε το γκρι γύρω μας, γκρίζαρε και ο ουρανός. Τελέψανε τα χρώματα. Ελπίδα πουθενά. Μέρα και νύχτα με την ίδια πάντα θέα. Ένας Χειμώνας, τούνελ μακρύ, σκιά μεγάλη κι ατελείωτη. Έτσι είναι το χωριό αυτές τις εποχές: νύχτα και την ημέρα! Μόνο που οι παλιές εικόνες έρχονται ξανά. Το παρελθόν εμφανίζεται μέσα στα μέρη τα θολά, κι ας νιώθω ανέτοιμος ν' ακολουθήσω τις ζωγραφιές του πίσω χρόνου. Σου λέει, τόσο θα καθήσω, να μην σου πω και τα δικά μου... <br><br>

Με κίνδυνο, λοιπόν, μη μου τσακίσει η μνήμη τη ζωή, ακολουθώ πιστά τις ζωγραφιές αυτών που αποδήμησαν: τις σιωπηλές ομάδες αυτών από το χθες, που συνηθίζουν να ξανάρχονται σε τούτα εδώ τα μέρη όπου έδρασαν. Πάντα μέσα στους Χειμώνες, στα σκοτάδια του χωριού. Τους βλέπω που σκορπίζουνε στα διπλανά χωράφια και στα πέρα χωριά. Χτίζουν πάλι ξερολιθιές, στεριώνουν ετοιμόρροπα σταβλάκια, μερεμετίζουν τα δώματα μες στη βροχή, φροντίζουν τα ξύλα του χειμώνα.<br><br> 

<img src="http://volax.gr/uploads/jimel/old_site/images/Xeimon008.jpg" border="0"><br><br><br>

Και ξαφνικά ενώνονται όλοι μαζί. Κρυφά ανοίγουν τα σχολειά κι αρχίζουν τη διδασκαλία: τι πρίνους και βελάνια τρώνε οι χοίροι, πως το φτιάχνουν το ρακί, πότε κόβουν τα καλάμια. Εξηγούν πως γίνεται το ζευγάρι, πως με πυτιά φιάχνεις τυρί, κι απαγγέλουν απ' έξω το Pater Noster. Μαθαίνουνε, στα λιγοστά παιδιά, τους χρόνους και τις πτώσεις. Δεν τα εξετάζουνε ποτέ, δεν τους μοιράζουνε ενδεικτικά κι ελέγχους. Χωρίς βιβλία, δίχως αριθμούς, μεταβιβάζουν τους πολιτισμούς στους μαθητές· τα μυστικά της φυσικής και τις αρχαίες γλώσσες.<br><br> 

Σα πέφτει η νύχτα και τελειώνουν τις δουλειές, μαζεύονται όπως παλιά στις αυλές. Κάθονται όπως κάθονταν. Στις χαμηλές καρέκλες και στις πεζούλες. Δένουν τα χέρια σταυρωτά μπροστά στο γόνατο και γέρνουν πότε πότε, προς τα πίσω. Λέξεις δεν έχουν να μιλούν. Εκπέμπουν όμως σταθερά κάτι μικρούς κυματισμούς· περίεργους βαθμούς· κλιμακώσεις νοημάτων.<br><br> 

Αποκαλούνται μεταξύ τους με τα μικρά τους τα χαϊδευτικά: λένε Αντωνάκη και λένε Γιωργάκη. Και πάλι Γιωργάκη και Γιαννάκη. Μιλούν μ' αυτό τον τρόπο, συζητούν. Για τα δικά τους πράγματα, για πράγματα που ξέρουν. Και φαίνεται πως ξέρουνε καλά, τον τόπο όλο. Γνωρίζουν όλα τα νερά, ελέγχουν τη χλωρίδα και τ' αγρίμια. Τα σπίτια που καπνίζουν· τους ζωντανούς· τις σχέσεις που τους δένουνε κι αυτές που τους χωρίζουν. Όλα τα ξέρουν αυτοί που κάποτε υπέγραφαν με σταυρό και σε κοιτούσαν αν έκαναν κάτι λάθος...<br><br>

Και μετά, ήσυχα κουβεντιάζουνε για γλέντια και για έρωτες· για τα τερτίπια τις παλιάς ζωής· για μυστικά του κρεβατιού και για περίεργους φόνους που ξεχάστηκαν. Πολλές φορές πειράζονται. Γελάνε νευρικά ή και σκουντάνε, κάπου-κάπου, τον διπλανό με τον αγκώνα τους. Ύστερ' αθόρυβα σηκώνονται, σκορπίζουν ένας-ένας προς τα σπίτια.<br><br>

Μέσα στα σύννεφα που έχουν κατέβει χαμηλά, και με βήματα ελαστικά, φτάνουν μπροστά στις πόρτες τους κι ήσυχα τις ανοίγουνε, χωρίς κλειδιά. Δίχως κανένα θόρυβο ξαπλώνουν στα κρεβάτια και το πρωί, πάλι, ξαναβγαίνουν όπως μπήκαν: σκυφτά κι αθόρυβα. Και λέω πρωί γιατί η θέα είναι ίδια, και τόσες ώρες θα 'χουν περάσει. Ξέρεις, η μουντάδα σε κάνει να μην ξεχωρίζεις τις αλλαγές, σβήνει τους δείχτες από τα ρολόγια, κάνει την μέρα σκοτεινή και φωτεινά τα βράδια. Κρύα, μα φωτεινά. Κι έτσι, μεσημέρια, πρωινά και απογεύματα μπλέκονται όλα μαζί κάτω από τα βαριά τα σύννεφα και τον γερό αέρα, κάνοντας τον χρόνο ακίνητο. Με μία μόνο εποχή· με την ίδια πάντα εικόνα.<br><br>

Και το πρωί, λοιπόν ―γιατί για πρωινό μιλούσαμε― συγκεντρώνονται όλοι μαζί στο ξέφωτο. Χαμογελάνε αινιγματικά κι απομακρύνονται σιγά-σιγά από τα σπίτια. Μικρές παρέες, σιωπηλές, κατηφορίζουν στην πλαγιά και παρασέρνουν τα χαλίκια. Φτάνουν μέχρι την άκρη του γκρεμού, κι εκεί ξαπλώνουνε στα μαύρα χόρτα. Σαν τον παλιό καιρό, βάζουν τα χέρια κάτω απ' το κεφάλι, κι όλοι μαζί ―σαν χορωδοί απόλυτα συντονισμένοι― ανοιγοκλείοντας τον νου, εκπέμπουν στη χαράδρα τραγουδάκια. Λατινικά άσματα λένε, σμυρνιώτικους μανέδες; Τα ονόματα των δικών τους; Τον ήχο τους τον παίρνουν τα βουνά· τον τρέχουν στα σκοτάδια τους, τον πολλαπλασιάζουν. Είναι ένας ήχος γνώριμος σε τούτ' εδώ τα μέρη· ένας επίμονος σφιγμός. Περνάει μες στ' αγρίμια και στις σαύρες, στα κατσίκια και στα κατοικίδια. Βγαίνει τις νύχτες απ' της γάτας τον λαιμό, με το μακρύ κλαψούρισμα. Τον νιώθουν οι γυναίκες που γεννούν, βαθιά στα μαλακά τοιχώματα, και τα μικρά παιδιά τον τραγουδάνε μέσα τους. Είναι ο ήχος του Χειμώνα, ο ήχος του χωριού, το DNA του.<br><br> 

Και το ξέρουν καλά αυτό, οι παρέες των απόντων, καθώς αυτάρεσκα χαμογελούν την κάθε νύχτα. Ξέρουνε καλά πως ειν' αυτοί οι μόνοι σταθεροί. Αυτοί και ο κωλοΧειμώνας. Οι άρχοντες σε τούτα εδώ τα μέρη. Αυτοί 'ναι που κρατάνε τη ζωή και αυτοί τη συνεχίζουν, κι ας λένε όλο φόβο οι γριές πώς τάχα είν δουλειά του εξ' αποδώ ή του μέγα μάστορα, που χτίζει αυτό τον τόπο στα σκοτάδια, στα σύννεφα και στον αέρα.


</p></td></tr>

<tr><td><img src="dummy.gif" height="5" width="1"></td></tr>
<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon001.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon002.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon003.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon004.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon005.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon006.jpg" border="0"></td></tr>
</table></td></tr>

<tr><td style="padding-top:100px; padding-left:25px;"><table align="left" cellpadding="0" cellspacing="0px" class="lezantes">
<tr><td style="padding-right:8px;"><img src="http://volax.gr/uploads/jimel/old_site/images/Xeimon007.jpg" border="0"></td></tr>
</table></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><p class="epilogos">
<b>Leopold Dustal, </b>5.11.2011<br>
<strong>Πηγή πληροφοριών:</strong> <br>
Κάποτε είχα αντιγράψει ένα μικρό διήγημα (του 1981) του Νίκου Χουλιαρά, με τίτλο «Η νύχτα με τα ορεινά χωριά». Κάθε τόσο που άνοιγα το αρχείο έκανα –ο αθεόφοβος– και διορθώσεις σαν να ήτανε δικό μου! Έκοβα, έραβα, το μίκραινα, το μεγάλωνα, το άλλαζα. Στο τέλος –και μετά και την συνομιλία μου με τον Μήτσο– βγήκαν οι παραπάνω αράδες. Βρίσκεται σε αυτή την σελίδα, γιατί πίσω από τον Χειμώνα εμφανίζεται το συλλογικό υποσυνείδητο κάθε κατοίκου του χωριού...

</p></td></tr>


<tr><td><p class="pagetitle">Τhe cow girl</p></td></tr>
 <tr><td><p class="prologos">Mερικές φορές, η πραγματική ιστορία είναι σαν παραμύθι. Πριν από πολλά-πολλά χρόνια στο χωριό, μια νεαρή κοπέλα δέχτηκε κλωτσιά από αγελάδα και τραυματίστηκε θανάσιμα... Αντί για την ιστορία της, μεταφέρουμε  μια διασκευή ενός παραμυθιού από τον Ντίνο Χριστιανόπουλο.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Just_a_cow.jpg" border="0"></td></tr></table></td></tr>
</td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody">
<em>«Σ' ένα χωριό ζούσε μια ορφανή κοπέλα,που την έλεγαν Μαρία. Δεν είχε κανέναν στον κόσμο παρά μόνο μιά μητριά, που ήταν κακιά και τη βασάνιζε. Πρωί πρωί της έδινε μια φέτα ψωμί και ύστερα την έστελνε για να βοσκήσει τη γελάδα.<br><br>

Μια μέρα, εκεί που η Μαρία έβοσκε τη γελάδα, την έπιασε το παράπονο και είπε φωναχτά: "Θεέ μου, γιατί μου πήρες τη μανούλα μου και μ' άφησες σε ξένα χέρια; Καλύτερα να πέθαινα κι εγώ". Η γελάδα την άκουσε και της είπε: «Μη στεναχωριέσαι, κόρη μου. Εγώ θα σου δώσω να φας. Άνοιξε το κέρατό μου και πάρε από μέσα ό,τι θέλεις».<br><br>

Έτσι και έγινε, και η Μαρία άρχισε να τρώει και να ομορφαίνει. Η μητριά της την έβλεπε που ομόρφαινε, και πήγαινε να σκάσει απ' το κακό της. Μια μέρα λοιπόν πήγε κρυφά στο λιβάδι και είδε τη Μαρία που άνοιγε το κέρατο της γελάδας και έτρωγε. Τότε κατάλαβε γιατί ομόρφαινε η ορφανή, γι' αυτό και αποφάσισε να σφάξουν τη γελάδα.<br><br>

Η Μαρία στεναχωρέθηκε πολύ. Έτρεξε στην αγαπημένη της γελάδα και της είπε τα άσκημα μαντάτα. Εκείνη την κοίταξε με τα μεγάλα της μάτια και της είπε: "Μη στεναχωριέσαι, κόρη μου. Όταν έρθουν να με σφάξουν, να πεις πως μόνο εσύ μπορείς να με πιάσεις".<br><br>

Η Μαρία την άκουσε και, όταν ήρθουν να πάρουν τη γελάδα, την έπιασε αμέσως από την ουρά. Και τότε όλοι είδαν έκπληκτοι τη γελάδα και τη Μαρία, που πέταξαν μαζί στον ουρανό».
</em>
</p></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><img src="dummy.gif" height="5" width="1"></td></tr>

<tr><td><p class="epilogos">
<b>για την μεταφορά: Jimel,</b> 22.05.2011<br>
<strong>Πηγή πληροφοριών:</strong> <br>
Ντίνος Χριστιανόπουλος, Παραμύθια - Σπουδές Λαϊκού Λόγου, Μπιλιέτο 2001, σ.13

</p></td></tr>



<tr><td><br></td></tr>

</table>
</td>

		<table cellpadding="0" cellspacing="0" align="center" width="868">
			<tr>
				<td height="40" bgcolor="000000" align="left">
					<p class="bodydata2">Copyright © Leopold Dustal, 2010 - Saved for preservation</p>
				</td>
			</tr>
		</table>
	</body>
</html>

