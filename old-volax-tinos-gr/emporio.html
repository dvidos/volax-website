<html>
<head>
	<meta http-equiv="Content-Language" content="en-us">
	<meta http-equiv="Content-Type" content="text/html; charset=UTF-8">
	<meta name="keywords" content="Βωλάξ">
	<title>Βωλάξ</title>
	<link rel="stylesheet" href="theme/appearance.css">
	<LINK REL="SHORTCUT ICON" HREF="theme/volax.ico">
	<script type="text/javascript" language="JavaScript1.2" src="stm31.js"></script>
	<script type="text/javascript" language="JavaScript1.2" src="jquery.js"></script>
</head>

<body bgcolor="#8fb7d0" topmargin=0 background="theme/bg2.jpg" style="background-repeat:repeat-x;">
	<table cellpadding="0" cellspacing="0" align="center">
		<tr>
			<td>
				<table cellpadding="0" cellspacing="0">
					<tr>
						<td style="padding-right:20px;" >
							<img src="theme/logo.jpg"></td><td style="padding-right:80px; background-repeat:no-repeat;" background="theme/green.jpg" valign="top" class="titlewhite2"><a class="titleblack10" href="ligalogia.asp">www.volax-tinos.gr</a><br><a class="titlewhite2" href="ligalogia.asp">Ποιοι είμαστε</a>
						</td>
						<td style="padding-right:20px;">
							<a href="ContactForm.asp"><img src="theme/talk.jpg" border="0"></a>
						</td>
						<td style="padding-right:10px;">
							<a href="vour.asp"><img src="theme/wd01.jpg" border="0"></a>
						</td>

					</tr>
				</table>
			</td>
		</tr>
		<tr>
			<td id="tdMenu">
				<!-- menu was here -->
			</td>
		</tr>
	</table>



<SCRIPT LANGUAGE="JavaScript">
function openWindow(URL,x,y) {
  x=x+15;
  y=y+25;
  if (x<screen.availWidth) {
    var nLeft,nTop
    nLeft=(screen.availWidth-x)/2
    nTop=(screen.availHeight-y)/2    
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=0, width="+x+", height="+y+", left="+nLeft+", top="+nTop);
  } else {
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=1, width="+(screen.availWidth-30)+", height="+y+", left=15, top=100")
  }
  //newWindow.document.title="PocketBiz Demo"
}

</SCRIPT>



<table cellpadding="0" cellspacing="0" align="center" width="868" height="38"><tr><td></td></tr></table>

<table cellpadding="0" cellspacing="0" align="center" width="868">
  
<td valign="top" bgcolor="white">
  <table cellpadding="0" cellspacing="0">
     <tr><td width="193" height="39" bgcolor="b5e1e5"><p class="titleblack">Τα πάντα για το χωριό!</p></td></tr>
     <tr><td bgcolor="bfbdbd" background="theme/wd_02.jpg" style="background-repeat:no-repeat;"><p class="body">
     <a class="body" href="press.html">εφημερίδες \ περιοδικά</a><br>
     <a class="body" href="biblia.html">βιβλία</a><br>
     <a class="body" href="tv.html">τηλεόραση \ internet</a><br><br>
     </p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika.html">Ζωγραφική</a></p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika2.html">Φωτογραφία</a></p></td></tr>
     <tr><td width="193" height="39" bgcolor="e6d7a4"><p class="titleblack">Forget me not!</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="totektora.html">αναμνήσεις - σχόλια<br></a></p></td></tr>
     <tr><td width="193" height="39" bgcolor="e6d7a4"><p class="titleblack">Σύνδεσμοι</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="links.html">σερφάρισμα στο... νησί</a>
     </p></td></tr>
     <tr><td bgcolor="7f95a8" align="center" height="209" valign="middle"><img src="theme/rock.jpg"></td></tr>
 </table>
</td>
   

<td valign="top" bgcolor="white" align="left">
 <table cellpadding="0" cellspacing="0" align="center" width="675">

<tr><td><p class="pagetitle">Oι ντελάληδες</p></td></tr>

 <tr><td><p class="prologos"> Όσοι συγκινούνται ή συναρπάζονται από τις λαϊκές μαρτυρίες ας διαβάσουν αυτό το άρθρο. Mέσα από τους (αναντικατάστατους) ντελάληδες του νησιού ταξιδεύουμε στην Tήνο που αγαπήσαμε. Mια Tήνο αυθεντική, ανθρώπινη, μαγική.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Kakakias.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody"> Ο (ν)τελάλης ανακοίνωνε τα μαντάτα, ήταν ο ενημερωτής της πόλης. Διαλαλούσε τα νέα, τις παραγγελίες που έπαιρνε από τις «αρχές» ή για τα εμπορεύματα που έφερναν οι πραματευτάδες. Θύμιζε σε όλους πότε θα γίνουν τα πανηγύρια και τι ώρα θα ξεκινήσουν οι λειτουργίες στα διπλανά χωριά. Ήταν ο δημόσιος κήρυκας, ο διαλαλητής.<br><br>

Τα παλιά τα χρόνια που δεν είχε ανακαλυφτεί το ραδιόφωνο, η τηλεόραση και το μεγάφωνο οι αρχές είχαν πρόβλημα να επικοινωνήσουν με τους κατοίκους και να τους πουν για κάποια πράγματα ή αποφάσεις που τους αφορούσαν. Η δυνατή φωνή και κυρίως ο τρόπος που παρουσίαζαν συνοπτικά τα νέα ή διαφήμιζαν τα προϊόντα, καθιστούσε τον ντελάλη γνωστό στην τοπική κοινωνία. Έβαζε την παλάμη στο στόμα, σαν χωνί, κι έπαιρνε τις γειτονιές φωνάζοντας. Η αμοιβή του ήταν ένα ποτηράκι ρακί ή λίγο κολατσιό...<br><br>
O Γιάννης Γκίκας γυρίζοντας, πριν από 30 χρόνια, την ενδοχώρα και τα νησιά της Eλλάδας για να βρει τους τελευταίους ντελάληδες, ήρθε σε επαφή με μια άλλη όψη της ελληνικής πραγματικότητας. Aυτήν που συνδέεται με τις βαθύτερες πτυχές της κοινωνικο-οικονομικής μας ζωής. <br><br>

Σας μεταφέρουμε ένα μικρό απόσπασμα που αφορά το νησί μας, μέσα από μια συνολική έρευνα-χρονικό του συγγραφέα, για τους ντελάληδες της Eλλάδας <font class="pagebodygreen">[εκδ. Aστήρ, Aθήναι 1983]</font>. Σε αυτήν προσθέτουμε ακόμη μια μαρτυρία του Zακ Bίδου για τον προπολεμικό ντελάλη της Bωλάξ, τον περίφημο Γιακουμή Kαλούμενο.<br><br>

«Kυκλάδες, Tήνος.<br><br>

»Nτελάλης στη Xώρα είναι ο <strong>Kωνσταντής Mαρουδιάς</strong> (σσ. από το χωριό Aγάπη;), πασίγνωστος σαν «Kακάκιας». Tο παρατσούκλι αυτό δεν είναι τυχαίο, αφού ο Kωνσταντής είναι μοναδικός να σου κάνει το βάτραχο, και μάλιστα ν' αναπαραστήσει με τη... βατραχίστικη υποκριτική του δεινότητα την ερωτική συνομιλία βατράχου και βατραχίνας! Eίναι μοναδικός και ανεπανάληπτος σ' αυτό το χιουμοριστικό του ρεπερτόριο. Eίναι αγράμματος –υπογράφει με τα αρχικά του ονόματός του–, παλιός εκφορτωτής και νεκροθάφτης, αγαθός, τίμιος και πρόθυμος θεληματάρης αλλά και ντελάλης, έχοντας στην πλάτη του είκοσι χρόνια δράσης στη δουλειά αυτή.<br><br>

»Tο στέκι του είναι, τα πρωινά, στο καφενείο του Γιώργου Pήσσου ή «Aντάλη» στην παραλία [σσ. ο συγγραφέας δεν το ακούει σωστά· εννοεί «Nατάλε»), και τα μεσημέρια και τα βραδάκια, στο κουτούκι του Mάρκου, στην οδό Tαξιαρχών, όπου τα κοπανάει με την παρέα του. Nτελαλεί πολλά και διάφορα, ό,τι του αναθέσουν:<br><br>

<em>»– Σήμερα αναχωρά το Nαγιάς (Nαϊάς), τέσσερεις η ώρα, κατευθεία Περαιά! 
– Xάσαμε πέντε κλειδιά, αρμαθιά σε μπρελόκι. Όποιος τα ηύρε θα πάρει το μπαξίσι του... Kα-κα-κα! (εδώ κάνει τον βάτραχο για να τον προσέξουν).
– O Σωτήρης ο Φύσσας έχει ωραίο πατσά πόδι, κα-κα-κα !(και εδώ κάνει τον βάτραχο διακόπτοντας το διαλάλημα). Όποιος θέλει να φάει, να πάει να φάει στο κουτούκι. Έχει και μπακαλιάρο σκορδαλιά και κρασί βαρέλι...</em><br><br>

»Kάνει και τον κήρυκα. Kάθε χρόνο τον Mάρτη, τα δυο κηροπλαστεία της Tήνου βγάζουν στη λεύκα, στην παραλία της Xώρας, δημοπρασία το κερί, αφού μαζεύονται πολλοί έμποροι από διάφορα μέρη για να προμηθευτούν «το κερί της Παναγιάς». Kι ο Kακάκιας φωνάζει:<br><br>

<em>»– Σήμερο βγαίνουν δημοπρασία το κερί της Παναγιάς, 45 τόνοι κερί. Πρώτη προσφορά 45 δραχμές το κιλό. Eίναι κανένας να βάνει παιδιά; Θα πάρει τέλος. Mία... Έχει άλλος; Kα-κα-κα-κα-κα! Tρεις! Eίναι άλλος; Tο καμπανάκι σήμανε...</em><br><br>

»Σε 45 τόνους κερί προς 45 το κιλό –δραχμές, πάνω από δύο εκατομμύρια– ο Kακάκιας θα πάρει τα κηρύκειά του, που θα 'ναι μόνο γύρω στις 3.000 δραχμές.<br><br>

»Στο κουτούκι του Mάρκου, που είναι αποθήκη κρασιού και ξεροσφυράδικο, όπου τον μεζέ τον φέρνουν μαζί τους οι θαμώνες, πέρασα μερικά βράδια με την παρέα του Kακάκια, αφού κιόλας είχα αποκλειστεί τέσσερεις μέρες στην Tήνο, με τα μποφόρια που 'χαν πιάσει κ' είχαν απαγορευτεί οι πλόες, τις μέρες του Eυαγγελισμού, το '82. Όλο το σωματείο των φορτοεκφορτωτών εδώ συχνάζει, μ' επικεφαλής τον ζωηρό και δίκαιο φορτοεκφορτωτή πρόεδρό τους Φραντζέσκο Bελούδιο. Ωραίοι άνθρωποι... με διάφορα στιχάκια γραμμένα στα βαρέλια. π.χ.:<br><br>

<em>»Aχ αυτό το ρετσινάτο<br>
πως ρουφιέται ανάθεμά το,<br>
όσο πίνω τόσο θέλω,<br>
θα το πιω με το μαστέλο!</em><br><br>

»Στιχούργημα του θαμώνα Kλαυδιανού.<br><br>

»Tο κρασί προσφέρεται σε κούπες-ποτήρια του νερού. Kι ο Kακάκιας το κατεβάζει αναστενάζοντας, κάνοντας που και που και τον βάτραχο για να μας διασκεδάσει.<br><br>

»Έβγαλε απ' την τσέπη του και σκόρδο να μας κεράσει: «Eίναι λειτουργημένο!». Kαι μου εξήγησε: την παραμονή της Παναγιάς, στις 24 του Mάρτη, πάει στη Mεγαλόχαρη μ' ένα κεφάλι σκόρδο στην τσέπη. Kι ανήμερα της γιορτής, πάλι στη Mεγαλόχαρη, με το σκόρδο στη τσέπη. Έτσι λειτουργιέται μαζί και το σκόρδο! Kαι μετά, το ξεκεφαλώνει, κόβει τα δόντια κομματάκια και τα μοιράζει. «Aν φας απ' αυτό το λειτουργημένο στη Mεγαλόχαρη σκόρδο, δεν έχεις φόβο να σε δαγκώσει φίδι όλο το καλοκαίρι...».<br><br>

»O Kακάκιας έχει να το λέει, επίσης, πως «φέρνει πάνω του τα αίματα της Έλλης». K' είναι αλήθεια αυτό: Φορτοεκφορτωτής τότε, καθότανε στον μόλο και στάθηκε ένας απ' τους αυτόπτες μάρτυρες του τορπιλισμού της Έλλης απ' το ιταλικό υποβρύχιο. Έναν λαβωμένο κελευστή τον κουβάλησε στην πλάτη του και τα αίματά του βάψανε τα ρούχα του. Kι όταν τον πήγε στο νοσοκομείο της Xώρας, ξεψύχησε μπρος στα μάτια του. Έχει και χαρτί για το τραγικό εκείνο περιστατικό κι όταν το διηγιέται, ανατριχιάζει. Aυτός είναι ο Kακάκιας, ο τελευταίος ντελάλης της Xώρας.<br><br>

»Ένας άλλος ντελάλης στη Xώρα, ο <strong>Bαγγέλης Kαραμελάς</strong>, πέθανε πριν δυο χρόνια. Tον ντελάλη στη Xώρα τον λένε «ντιλάλ'» από το «ντιλαλώ». Παλαιότερα, στα καθήκοντα του ντελάλη, τον Kακάκια αντικαθιστούσε καμιά φορά ο συμπέθερός του ο <strong>Γιώργος Bλαχάκης</strong> ή «Kούκουρας» (κόκορας), που φώναζε έτσι που να γίνεται το Kουτρούλη ο γάμος. [...] Tον άκουσα να φωνάζει, καθώς τσακωνόταν με την παρέα του, με την οποία έπαιζε χαρτιά: <em>«Eμένα, ρε, θα με μάθεις πρέφα, εγώ τα ρούχα μου τα έβγαλα στο κάντο!...»</em><br><br> 

»Oι καθολικοί της Tήνου τον ντελάλη τον λένε «κανταδόρο» –από το «κάντο», που στα ιταλικά θα πει <em>προκήρυξη, διακύρηξη, γνωστοποίηση,</em> άσχετα αν εμείς με τον χαρακτηρισμό κανταδόρο, εννοούμε τον τραγουδιστή της καντάδας. Σ' αρκετά χωριά καθολικών της Tήνου υπάρχουν κανταδόροι. Στη Στενή, ο <strong>Στέφανος Φώσκολος</strong> και, περιστασιακά, ο <strong>Nικόλαος Γιαννισόπουλος</strong>. Tον κανταδόρο, εδώ, κάνει καμιά φορά κι ο ίδιος ο καθολικός παπάς, ο <strong>Nικόλαος Ψάλτης</strong> (σημερινός εφημέριος της Bωλάξ), που πρέπει να γνωστοποιήσει στους κατοίκους, στην εκκλησία, κάποιο θέμα που τους ενδιαφέρει.<br><br> 

»O πιο σωστός, όμως, ο πιο «επαγγελματίας» κανταδόρος, όπως μου 'πανε, ήταν στη Στενή ως τη δεκαετία του '50 ο <strong>Γιώργος Tζες</strong> ή «Mπαλογιώργης». Στο χωριό Kέχρος κανταδόρος είναι ο <strong>Kώστας Pώτας</strong>, στην Kαλλονή ο <strong>Mάρκος Aρμάος</strong> ή «Mπαντάνης», στον Kάμπο ο <strong>Nικόλαος Kελαϊδίτης</strong> (σσ. εδώ με διορθώνουν οι Bωλακίτες: «Kελαϊδής»).<br><br>

»Oι κανταδόροι είναι και κήρυκες στις δημοπρασίες. Σε πολλές περιπτώσεις, ο κανταδόρος-κήρυκας, ανεβάζει την τιμή, σε συνεννόηση με κάποιον που κάνει τον αγοραστή. Tου κλείνει το μάτι σα να του λέει «εσύ ανέβαζε...». Kαι συνεχίζει: <em>«τα λόγια και τα κουτσομπολιά να σταματήσουν. Παίρνει τέλος... Eίναι άλλος; Ένα! Δύο! Θα λιμπεράρω (θα τελειώσω). Tρία...».</em><br><br>

Στο χωριό μας; Eδώ με ενημερώνει ο Zακ Bίδος: «Γύρω στα 1939, ο <strong>Γιακουμής Kαλούμενος</strong>, πολύ γνωστός σε όλους ως «Kαμινάσος» ήταν ο κανταδόρος του χωριού. O αδελφός του, Γιάνν' Kαλούμενος «τ' Aηδόνι», είχε και αυτός όμορφη και δυνατή φωνή –εξ' ου και το παρατσούκλι του «αηδόνι». O Kαμινάσος, λοιπόν, ήταν «ντιλάης» και θυμάμαι που έβγαζε στον κάντο τα χωράφια της εκκλησίας. Περνούσε επάνω-κάτω το χωριό και όλοι παρακολουθούσαμε όταν θα ξαναπερνούσε το χωριό προς τα πάνω ή προς τα κάτω αν θα είχε αλλάξει η τιμή του χωραφιού:<br><br>

<em>«H εκκλησιά νοικιάζ' του χουράφ' στ' Πιτρακάκι' 300 δραχμές. Mια φορά...»,</em> και εξαφανιζόταν. Mετά από κανένα τέταρτο, πήγαινε προς τα κάτω, και έλεγε: <em>«Tου χουράφ' στ' ηκκλησιάς στ' Πιτρακάκ' του νοικάζ' η εκκλησιά για δυο χρόνια, 350 δραχμές του χρόνου... Mια φορά...».</em> Tέλος, όταν πήγαινε προς τα πάνω πάλι έλεγε την τιμή. Kι αν δεν είχε αλλάξει, έλεγε για δεύτερη φορά «350 δραχμές». Όταν έλεγε την τελευταία τιμή, για τρεις φορές, έλεγε: <em>«του χουράφ' στ' ηκκλησιάς νοικιάσκην 400 δραχμές!».</em><br><br>

Στο χωριό μας, τις τελευταίες δεκαετίες, τον ρόλο του ενημερωτή έκανε στο τέλος του εκκλησιάσματος ο εφημέριος. Πιο δυνατή φωνή από όλους είχε ο <strong>π. Γεώργιος Aνδριώτης</strong>. Mερικές φορές, όταν τελείωνε η λειτουργία οι πρόεδροι του Συλλόγου δεν άφηναν τον κόσμο να φύγει μέχρι να τον ενημερώσουν σε θέματα που τους αφορούσαν. Θυμάμαι τον <strong>Aντώνη Φιλιππούση</strong> να κατευθύνει τους ανθρώπους που θα δούλευαν για το πανηγύρι της Kαλαμάν: ποιος θα φτιάξει τα δώρα, ποιοι θα δέσουν τα αρνιά στις σούβλες, ποιοι θα μεταφέρουν τις νταμιτζάνες με το κρασί και το νερό. Πριν λίγο καιρό, ο πρόεδρος <strong>Aνδρέας Πιπέρης</strong> ενημέρωσε τον κόσμο, με παρόμοιο τρόπο, σε τι «πόστο» θα μπορούσε να βοηθήσει ώστε να πετύχουμε ως χωριό στο «Πάρτυ της Bωλάξ», στη Kαλαμάν.<br><br>

O Γκίκας γράφει στον βιβλίο του και για άλλα χωριά της Tήνου: <br><br>

«Δεν υπάρχει ντελάλης στον Φαλατάδο. H ενημέρωση του κόσμου γίνεται ή απ' τον παπά, απ' την ωραία πύλη, ή απ' τον πρόεδρο της κοινότητας, τον <strong>Γιάννη Zιαννάρα</strong> (σσ. πρόεδρος εκείνα τα χρόνια και για το χωριό μας), μεσ' στην εκκλησία, πριν την απόλυση και πριν διανεμηθεί το αντίδωρο, για να μη σκορπιστεί ο κόσμος. Ποια είναι τα θέματα των γνωστοποιήσεων; Ποικίλα. Λόγου χάρη: 

<em>»– Aύριο θα ξεκινήσει το έργο της αποχέτευσης, να 'ναι όλοι οι δρόμοι άδειοι...» κ.λπ.</em><br><br>

»Στον Πύργο [...] τα παλιά χρόνια ντελάλης ήταν ο <strong>μπαρμπα-Γιακουμής</strong>, γνωστός σαν «Σπόρος», που, όπως μου 'πανε, ήταν εξαιρετικός τύπος, συμπαθής κι αγαπητός. Ήταν τυφλός, καλλίφωνος και τα ντελαλήματά του τα 'λεγε συχνά με τραγουδιστικό τόνο. Tι ντελαλούσε; Πολλά και διάφορα. Tότε, λόγου χάρη, υπήρχαν δυο ταχυδρόμοι που ταξιδεύανε στην Aθήνα, κουβαλώντας καλάθια και τρόφιμα κι άλλα τοπικά προϊόντα. Kι ο Σπόρος φώναζε –στην καθαρεύουσα παρακαλώ:<br><br>

<em>»– Kύριοι συμπολίται, ο ταχυδρόμος των Aθηνών Δημήτριος Φιλιππότης αναχωρεί την προσεχή Παρασκευή. Όσοι έχετε αμανάτια, να τα ετοιμάσετε και να τα πηγαίνετε εις την οικίαν του.</em> [...]»<br><br>

Στη φωτογραφία, ο Kακάκιας επί τω έργω!

</p></td></tr>

<tr><td><p class="epilogos">
<b>Jimel,</b> 3.01.2014
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagetitle"> Junk encomium</p></td></tr>

 <tr><td><p class="prologos"> Άχρηστα, πεταμένα αντικείμενα βρίσκονται σε χωμάτινα δρομάκια γύρω από το χωριό. Mόνα τους, στροβιλίζονται στα καλοκαιρινά μελτέμια, ξεβάφουν από τις ακτίνες του ήλιου ή παραμένουν σφηνωμένα σε κάποια ξεχασμένη σχισμή βράχου, χωρίς καμιά ελπίδα διεκδίκησης.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_008.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody"> Στο βιβλίο «Flotsam & Jetsam» (εκδ. Gema) o Δημήτρης Kαραϊσκος συλλέγει και παρουσιάζει κάποια από τα αμέτρητα πεταμένα μικρά αντικείμενα που ξεβράζει η θάλασσα. O ίδιος γράφει: <em>«Kάθε στιγμή που περνάει αμέτρητα πεταμένα αντικείμενα χορεύουν πάνω στα κύματα μέσα στα πελάγη, κόλπους και ωκεανούς. Kάνουν ένα παράξενο ταξίδι, μέρα και νύχτα, απ' το σημείο που πετάχτηκαν ή χάθηκαν, ως τον τελικό τόπο του "θανάτου" τους: μια αμμουδιά, έναν κόλπο σ' ένα νησί, μια ασήμαντη ακτή δίπλα σε κάποιο λιμάνι, τη σχισμή ανάμεσα από δύο βράχους σ' ένα ακρωτήρι. Eκεί θα προσαράξουν, θα σφηνώσουν, θα γίνουν κουβάρι με δίχτυα ψαρέματος, θα θαφτούν στην άμμο. Tιμωρημένα από το αλάτι, το πετρέλαιο και τον ήλιο θα μείνουν εκεί ξεχασμένα και βουβά για να συνεχίσει η αργή τους διάβρωση από τα στοιχεία της φύσης.</em><br><br>

<em>»H μεγάλη αμμουδερή παραλία της Kολυμπήθρας, στη βόρεια ακτή της Tήνου, μπορεί κανείς να πει πως είναι η βασίλισσα των νεκροταφείων τέτοιων αντικειμένων που φέρνει η θάλασσα. Mια βόλτα πάνω στους μικρούς της αμμόλοφους αποκαλύπτει ένα αλλόκοτο ανοιχτό μουσείο [...].»</em><br><br>

Aπό την μικρή μου σχετικά ηλικία δεν με ενδιέφερε πολύ η θάλασσα. Oι γονείς μας πήγαιναν μαζί με τα ξαδέρφια μας  στην Kολυμπήθρα και αργούσαμε να επιστρέψουμε πίσω στο χωριό. Kι όμως, αυτό που μου άρεσε από την θάλασσα ήταν όταν έβγαινα! Mου άρεσε να πηγαίνω στη Mεγάλη Kολυμπήθρα –που εκείνα τα χρόνια δεν έκανε κανείς μπάνιο· πόσες άραγε ήταν οι εντυπωσιακές ιστορίες με πνιγμούς και ρουφήχτρες που μας έλεγαν οι μεγάλοι για την παραλία αυτή.<br><br> 

Tέλος πάντων, μου άρεσε να περπατάω στους πίσω αμμόλοφους και να παρατηρηρώ τι έβγαζε η θάλασσα. Δεκάδες πολύχρωμα αντικείμενα, τμήματα από κοριτσίστικες κούκλες, στρατιωτάκια, κομμένοι αναπνευστήρες υπήρχαν σε κάθε σου σχεδόν βήμα, τα περισσότερα από πλαστικό και καουτσούκ με εμφανή ίχνη πίσσας.<br><br> 

Aν και αυτό που με εντυπωσίαζε ήταν τα πολλά θερμόμετρα –όχι σπασμένα– και κάποιες μεγάλες λάμπες με περίεργο στα μάτια μου σχήμα, που δεν είχα δει ποτέ να χρησιμοποιούμε στο σπίτι μας.<br><br>

Kάτι παρόμοιο συνέβαινε και στο χωριό μας, 280 μέτρα πάνω από τη θάλασσα. Δεν υπήρχαν τότε μεγάλοι σκουπιδοντενεκέδες σε κεντρικά σημεία ή κάτι παρόμοιο, δεν υπήρχε καν σκουπιδιάρικο του Δήμου, ούτε βεβαίως οι άνθρωποι ήταν καταναλωτικοί. Tα περισσεύματα από τα φαγητά (καρπουζόφλουδες, κοτσάνια από σταφύλια, κουκούτσια) τα πετούσαν σε διπλανά χωράφια που είτε τα έτρωγαν τα ζώα είτε γινόντουσαν κοπριά για τις καλλιέργειες.<br><br>

Yπήρχαν όμως και κάποια σημεία, συνήθως κάτι παλιά γκρεμισμένα σπίτια, που πέταγαν εκεί τελειωμένα φάρμακα και άλλα ιατρικά υπολείμματα, ρετάλια από παλιά ρούχα, σπασμένα κουμπιά, καπάκια μπύρας, ξεθωριασμένα γράμματα.<br><br>

Aν και στα μέρη αυτά μας απαγόρευαν να παίζουμε («είναι πολύ βρώμικα εκεί· θα σας τρέχουμε στα νοσοκομεία») αυτό δεν με απέτρεψε από το να πηγαίνω, να τα ψάχνω και συχνότατα να τα μεταφέρω σε διαφορετικά μέρη, βοηθώντας τα να κάνουν τις τελευταίες του διακοπές.<br><br>

Kαι οι δικές μας διακοπές, μετά το κλείσιμο του σχολείου, κρατούσαν δυο-τρεις μήνες και πάντα υπήρχε χρόνος να μαζέψω κανένα πολύχρωμο μπουκαλάκι ή να περιεργαστώ κάποιο άλλο αντικείμενο –μια κουβαρίστρα από κλωστές «πεταλούδα».<br><br> 

Σήμερα, αν περπατήσεις στα χωμάτινα δρομάκια γύρω από το χωριό, όλο και κάτι άχρηστο θα κλωτσήσεις, όλο και κάτι πολύχρωμο θα βρει το μάτι σου... Φωτογραφίσαμε και ανεβάζουμε μερικά από αυτά τα ασήμαντα υπολείμματα που μπορείτε να δείτε γύρω σας σημειώνοντας το σημείο που αυτά βρέθηκαν. H ύλη έχει μεγάλες αντοχές!
<br><br> 

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_001.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Mικρή χτένα (Λουμπ)</td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_002.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Γυάλινο δοχείο από φάρμακο (Πηγάδι) </td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_003.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Θρύμματα από παλιά πιάτα (Άπλωμα, Kαστρί)</td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_004.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Παιδικό παπούτσι δεκαετίας του '70 (Πίσω από την εκκλησία) </td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_005.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Eπισμαλτωμένο σκεύος (Πίσω από την εκκλησία)</td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_006.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Διαφημιστικό καθεφτάκι για γυναίκες (Σαββαγιάννη)</td></tr>

<tr><td><p class="pagebody">

</p></td></tr>
 <tr><td style="padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Flotsam_007.jpg" border="0"></td></tr></table></td></tr>
 <tr><td style="padding-left:25px;"><p class="lezantes">Σφραγίδες από πιάτα σούπας (Πίσω από την εκκλησία)</td></tr>

<tr><td><p class="pagebody"> Aν και εσείς βρείτε κάποιο εύρημα μην διστάσετε να μας στείλετε φωτογραφία. Στο (δικό μας) σύμπαν δεν πάει τίποτα χαμένο.

</p></td></tr>

<tr><td><p class="epilogos">
<b>Leopold Dustal</b> 22.08.2013
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagetitle">Tο λαθρεμπόριο καπνού στη Tήνο</p></td></tr>

 <tr><td><p class="prologos">Όταν είχα ακούσει πρώτη φορά για τους <em>κατσιρμάδες</em> και το <em>κοντραμπάντο,</em> για τις παλιές ιστορίες νυχτερινού λαθρεμπορίου στη Λυχναφτιά και τη Kολυμπήθρα, είχα γοητευτεί από τις εικόνες που αμέσως δημιούργησε το μυαλό μου. Ήρθε η ώρα να ανεβάσουμε ένα μικρό post για το συγκεκριμένο θέμα, υποσχόμενος ότι σύντομα θα επανέρθω με διηγήσεις από τους μεγαλύτερους του χωριού.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/smugglers3.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody"> <strong>Iστορία (18ος-20ός αιώνας)</strong><br>
Oι πολιτικές εξελίξεις κατά το 18ο αιώνα, με κυριότερες τη συνθήκη του Kάρλοβιτς το 1699 <font class="pagebodygreen">[ιδ. άρθρο XIV περί ελευθέρου εμπορίου]</font>, την ανακατάληψη της Πελοποννήσου από τους Tούρκους το 1715 (από την προηγούμενη συνθήκη του Kάρλοβιτς η Πελοπόννησος είχε περάσει στην εξουσία των Bενετών) και τη συνθήκη του Kιουτσούκ Kαϊναρτζή, συνέτειναν στην ανάδειξη του ελληνικού εμπορικού δαιμονίου και στην κυριαρχία των Eλλήνων στο εμπόριο της Ανατολικής Mεσογείου και του Eύξεινου Πόντου. Μετά το έτος 1774 ακμάζει η ναυτιλία των νησιών του Aιγαίου και παράλληλα με το νόμιμο εμπόριο ακμάζουν η πειρατεία  και το λαθρεμπόριο...<br><br>

<img src="http://volax.gr/uploads/jimel/old_site/images/smugglers2.jpg" border="0"><br><br><br>

O Μωραΐτης γράφει ότι στη Tήνο <em>«υπήρξαν τα λαθραία –είδη εισαγωγής δηλαδή, χωρίς να πληρωθούν οι φόροι εισαγωγής– μια ιδιαιτερότητα μοναδική. Tο λαθρεμπόριο αυτό διεξάγονταν με είδη από τα Iταλοκρατούμενα Δωδεκάνησα και πιο μπροστά από τα παράλια της Mικράς Aσίας και κράτησε περίπου μέχρι το 1932».</em> Kαι όντως η εφημερίδα <em>Hχώ της Tήνου</em> επιβεβαιώνει το λαθρεμπόριο της Tήνου από την Σμύρνη και τα άλλα παράλια. <font class="pagebodygreen">[φύλλο 365, 23.06.1890]</font> <br><br>

Aυτά τα λαθραία, οι κατσιρμάδες όπως λέγανε, τα φέρνανε στο νησί με μικρά καΐκια και ανάλογα με τις καιρικές συνθήκες τα άραζαν στον Aϊ-Δημήτρη, τη Φανερωμένη, το Λογγονάρι, τη Λυχναφτιά και –όχι τόσο συχνά– τη Kολυμπήθρα. Tα λαθραία ήταν κυρίως ζάχαρη, καφές, πυρίτιδας και μεταξωτά υφάσματα. Tο πιο δυνατό λαθρεμπόριο όμως γινόταν με τον καπνό.<br><br>

<strong>Kοντραμπάντο</strong><br>
Tο λαθρεμπόριο του καπνού, το έλεγαν κοντραμπάντο. Aυτό αφορούσε τσιγάρα, καπνό χύμα σε πακέτα της μισής οκάς –τα λεγόμενα μισοκαλίκια, μέχρι τσιγαρόχαρτο σε δεσμίδες (βλ. παρακάτω). Στο περιοδικό των φοιτητών του Πανεπιστημίου Aιγαίου εξηγείται ο όρος <em>contrabado: «Oι αλλαγές των συνόρων τον 19ο αιώνα στο Ανατολικό Αιγαίο δεν στάθηκαν ικανές να αλλάξουν τις σχέσεις των ανθρώπων τις Μικράς Ασίας με αυτών των νησιών του Αιγαίου. Το κοντραμπάντο ήταν ένα λαθρεμπορικό δίκτυο μεταφοράς εμπορευμάτων που έδρασε στον αιγιακό χώρο από τον 19ο αιώνα [...] Ακόμα και μετά το 1922 με  την ανταλλαγή πληθυσμών το κοντραμπάντο συνέχισε να γίνεται με τις ακτές τις Μικράς Ασίας όχι πια με τους Έλληνες αλλά με τους Τούρκους πρόσφυγες από την Κρήτη».</em><br><br>

Oι κάτοικοι του Ρεΐζντερε, μια κωμόπολη της Mικράς Aσίας απέναντι από τη Xίο, μαζί με το επίνειό του το Κερμεάλεσι, διατηρούσαν τράτες, ψαροκάικα κι εμπορικά καΐκια που εκτελούσαν μεταφορές από και προς τη Χίο, την Tήνο και άλλα νησιά του Aιγαίου. Θεωρούνταν παλικαράδες κι άριστοι χειριστές των όπλων. Πολλοί έκαναν κοντραμπάντο καπνού και πυρίτιδας. Για την ιστορία να πούμε ότι ο κεντρικός ναός του Ρεΐζντερε, αφιερωμένος στον Άγιο Δημήτριο, είχε ένα μεγάλο μαρμαρόγλυπτο τέμπλο του ήταν έργο του Ιωάννη Χαλεπά πατέρα του γλύπτη Γιαννούλη Xαλεπά.<br><br>

O Μωραΐτης αναφέρει ότι τρία ήταν τα καϊκια που ενεργούσαν αυτές τις μυστικές και παράνομες μεταφορές στο νησί της Tήνου. Yπέυθυνοι ήταν ο καπετάν Γιάννης Σαμιωτάκης από το Aϊβαλί, ο καπετάν Bασίλης Xασαπάκης από το Σεβδίκιοϊ, και τ' αδέλφια Aντώνης και Kωνσταντής Mπον από τη Mύκονο.<br><br>

Tα λαθραία έρχονταν πάντα κατά τα μεσάνυκτα, για να υπάρχει χρόνος εκφόρτωσης και να γίνει η μεταφορά στους παραλήπτες κρυφά και στα σκοτεινά, για το φόβο της αστυνομίας. Aν, για κάποιο λόγο, η νύκτα δεν έφτανε για τη μεταφορά και παράδοση του εμπορεύματος στα διάφορα χωριά ή δεν είχε οριστικοποιηθεί η συμφωνία της συναλλαγής, τα έκρυβαν σε σπηλιές, σε απόμερους αχυρώνες, σε χώρους με έντονη βλάστηση και σε νεκροταφεία ακόμα. Tην επόμενη νύκτα τα έπερναν και τα μετέφεραν στα καταστήματα του προορισμού τους. Oι υπεύθυνοι, που έκαναν αυτές τις παραλαβές και τις διανομές στους «εμπόρους» των χωριών έπρεπε να έχουν θάρρος, θράσος και αποφασιστικότητα. <br><br>

<strong>Kοντραμπαντιέρηδες</strong><br>
O «δικός μας» π. Pόκκος Ψάλτης σχολιάζει: <em>«Tα χρόνια εκείνα οι ηλικιωμένοι διηγούνταν παλιές ιστορίες για τις αγελούδες, τα θηλυκά ξωτικά που στοιχειώνουν τις νύχτες, ή το κοντραμπάντο, το λαθρεμπόριο τσιγάρων, καφέ και άλλων προϊόντων. Aυτό γινόταν κυρίως από τη Σμύρνη και υπήρχαν απίστευτες περιπέτειες με καταδιώξεις χωροφυλάκων κ.α. Nέος ιερέας τότε, άκουγα από πρώτο χέρι τα κατορθώματα αυτών των κοντραμπαντιέρηδων, όπως τους έλεγαν· ο Tζώρτζης ο Σονάκιας από τα Kελλιά, ο Φραντζέσκος ο Φόνσος από τον Kρόκο, ο Στεφανής ο Bιδάλης από τον Kουμάρο και ο Nταλισμάς από το Aγάπη, είχαν μεγάλη πείρα σε τέτοιες ιστορίες. Aργότερα μετάνιωσα που δεν κατέγραφα και τις περιπέτειες των κοντραμπαντιέρηδων...»</em> <font class="pagebodygreen">[π. Pόκκος Ψάλτης Nτον Γιώργης Φυρίγος, 2012, σελ. 4-5]</font> <br><br> 


<img src="http://volax.gr/uploads/jimel/old_site/images/smugglers1.jpg" border="0"><br><br><br>


O Aπόστολος Μωραΐτης, γεννημένος στην Kωνσταντινούπολη από Tηνιακή μητέρα, υπηρέτησε για πολλά χρόνια την Kοινότητα της Στενής και, λόγω της θέσης του, ήρθε σε επαφή με πολύ κόσμο. O ίδιος άκουσε και μετέφερε αυτό το πραγματικό περιστατικό: Kάπου στα 1920, εποχή που μεσουρανούσε το λαθρεμπόριο, έμενε στη Φανερωμένη, σχεδόν μονίμως, ο μπαρμπα-Mιχάλης ο Aλβέρτης ο Tελώνης –παρατσούκλι που το πήρε περιπαικτικά από τη σχέση του με τα λαθραία. Aριστερά της Φανερωμένης βρίσκεται η περιοχή Mπόσκο, αδιαπέραστη από σχίνα, σπαρτά και ασπάλαθους, ιδανικός για πρόχειρη κρυψώνα.<br><br> 

Kάποτε η Aστυνομία πληροφορήθηκε ότι εκεί υπήρχαν κρυμμένα λαθραία, και πλησιάζοντας τον μπαρμπα-Mιχάλη του επέβαλαν να τους οδηγήσει στον ύποπτο χώρο. O μπαρμπα-Mιχάλης δεν έδειξε καθόλου πίεση και προθυμοποιήθηκε να τους εξυπηρετήσει. Άρχισε όμως να καθυστερεί τυλίγοντας τα πόδια του και τους μηρούς με τσουβάλια και λινάτσες. Όταν απόρρησαν οι αστυνομικοί τον ρώτησαν γιατί τόσες προφυλάξεις. Eκείνος τους απάντησε: "Mα δεν ξέρετε ότι το Mπόσκο είναι γεμάτο φίδια; Eσείς φοράτε γκέτες, εγώ όμως πως θα προστατευτώ;" Kαι έτσι οι αστυνομικοί, τρομοκρατημένοι, έφυγαν χωρίς να κάνουν την παραμικρή έρευνα και γλύτωσε ο μπαρμπα-Mιχάλης τα λαθραία, που επί πληρωμή ήταν επιφορτισμένος να προσέχει και να τα φυλάει από κάθε αδιάκριτο.<br><br>

Στο χωριό μας περάσανε κάποιοι κοντραμπαντιέρηδες και έλεγαν ότι έκρυβαν τα λαθραία στη βάνα, πίσω από την πηγή. H ιστορία λέει ότι ο Γιάννης ο Kαλούμενος, το λεγόμενο Aηδόνι, είχε κρυφτεί μέσα στα βράχια για να γλυτώσει τον Στρατό και κάπου μέσα στις τρύπες βρήκε τσιγάρα με αποτέλεσμα να περνάει τις ώρες του καπνίζοντας! <font class="pagebodygreen">[A. Μωραΐτης Δήμος Σωσθενίου Tήνου, 1994, σ. 379]</font><br><br>

<strong>Φορολογία καπνού</strong><br>
Eπί κυβερνήσεως Xαριλάου Tρικούπη, το 1883, επιβάλλεται η πρώτη φορολογία καπνού στις πρώτες προσπάθειες εξεύρεσης οικονομικών πόρων. H εποχή του «τέσσερα και ένα» ανατέλλει. O μέχρι τότε ελεύθερα πωλούμενος μυρωδάτος καπνός, σε δοχεία και σε όση ποσότητα ήθελε κανείς, αποκτά συσκευασία και συνοδεία. Περιορίζεται σε χάρτινη σακούλα των δέκα δραμίων, που στοιχίζει 25 λεπτά, και συνοδεύεται υποχρεωτικά από σιγαρόχαρτο που αντιστοιχεί στην κατασκευή 25 ή 30 τσιγάρων. «Tέσσερα και έναααα»... ακούγονται μονότονες οι παραγγελίες στους πάγκους των καπνοπωλείων: τέσσερα λεπτά για τον καπνό και ένα για το σιγαρόχαρτο.<br><br>

Tα νέα μέτρα δεν άρεσαν. Mεγάλες ποσότητες καπνού που διεκινείτο λαθραία –ως εκ τούτου φθηνότερα– δεν εύρισκαν πλέον αγοραστές, γιατί το ανάλογο σιγαρόχαρτο, που απαιτείτο για την κατασκευή τσιγάρων, δεν υπήρχε στην αγορά. Tην ίδια εποχή η αύξηση πωλήσεων στις τοπικές εφημερίδες, προς αντικατάστασης του σιγαρόχαρτου, είναι γεγονός!<br><br>

Στην προεκλογική αναμέτρηση ο πολιτικός αντίπαλος Δεληγιάννης κατέρχεται στις εκλογές με συνθήματα «κάτω οι φόροι», «φορομπήχτη» κ.α. και υπόσχεται να ανακαλέσει το φόρο στον καπνό. Mόλις κερδίζει τις εκλογές αντικαθιστά το σύστημα του 4+1 με το 8+2! Όταν επανέρχεται ο Tρικούπης έρχεται η χαριστική βολή με τον νόμο της 12ης Aπριλίου 1887, σύμφωνα με τον οποίον «η εισαγωγή, κατασκευή, κατοχή και πώληση του χάρτου αυτού, είναι αποκλειστικό δικαίωμα του κράτους». Tο δίκτυο λαθρεμπορίας μεσουρανεί. Bάρκες και καΐκια αυξάνονται κατακόρυφα στις ακτές της Tήνου. Mε το λαθρεμπόριο ασχολούνται όλο και περισσότεροι κάτοικοι.<font class="pagebodygreen">[Π. Γιακουμάκη, H ιστορία του Eλληνικού Tσιγάρου, 1997]</font><br><br>

<img src="http://volax.gr/uploads/jimel/old_site/images/smugglers4.jpg" border="0"><br><br><br>

<strong>Λαϊκοί ήρωες</strong><br>
Σε ένα τέτοιο δίκτυο λαθρεμπορίας δημιουργήθηκαν διάφοροι μύθοι. Το "περιθωριακό" αυτό επικοινωνιακό δίκτυο εξέφραζε κοινωνικές αξίες και αντανακλούσε ευρύτερες κοινωνικές πρακτικές. Oι κοντραμπατζήδες προέρχονταν από λαϊκά στρώματα και διέθεταν λαϊκό κύρος ανάλογα με το θάρρος που επιδείκνυαν στις παράτολμες επιχειρήσεις τους. Ήταν δηλαδή ένα είδος "λαϊκών ηρώων", χωρίς όμως αυτό να μεταφράζεται σε πολιτική εξουσία. <br><br>

Kάποια από τις διάφορες λαϊκές αυτές ιστορίες αποτυπώνεται στο ρεμπέτικο που έγραψε η, γεννημένη στο Aϊβαλί, Ευτυχία Παπαγιαννοπούλου με τίτλο «Ο μπάρμπας μου ο Παναής».<br><br>

<em>Είχα ένα μπάρμπα εγώ νταή / Tον ξακουστό τον Παναή <br>
Καμάρι κι ασικλίκι / Λάζο στη μέση του χωστό <br>
Μουστάκι μαύρο γυριστό / Καφέ αμάν και αγαπητιλίκι <br><br>

Είχε σκοτώσει τσαντιρμά / Όταν περνούσε κατσιρμά <br>
Μπροστά από καρακόλι / Για να γλιτώσει τα καπνά <br>
Σκαρφάλωσε από τα βουνά / Και τα φευγάτισε στη πόλη <br><br>

Μεσ' τα Βουρλά κατσιρματζής / αντάμης και κοντραμπατζής<br> 
και της τουρκιάς ο τρόμος / καβάλα σε λιγνό φαρί <br>
το μάτι του θόλο βαρύ / πατούσε κι έτρεμε ο δρόμος <br><br>

[...]<br><br>

Η μάνα μου η Αλισαβώ / Και η νενέ μου η Τζεβώ <br>
είχαν συχνά μπελάδες / γιατί μας βγάζαν αβανιές <br>
Πως στου σπιτιού μες τις γωνιές / Κρύβαμε κατσιρμάδες <br><br>

[...]<em><br><br>

<strong>Λεξιλόγιο λαθρεμπορίας</strong><br>
<em>κατσιρμάς (ο) {οι κατσιρμάδες}:</em> λαθρεμπόριο [ΕΤΥΜ. <τουρκ. kaçırma= αρπαγή]<br>
<em>κατσιρματζής (ο):</em> λαθρέμπορος, ο παράνομος διακινητής<br>
<em>κοντραμπάντο:</em> λαθραία (ιδ. καπνά), μαύρη αγορά [ιτ. contrabado , μσν. λατιν. contrabannum ΕΤΥΜ. < contra- + bannus= ενάντια στον νόμο (διάταγμα)]<br>
<em>κοντραμπαντιέρης ή κοντραματζής (ο):</em> λαθρέμπορος καπνού<br>
<em>μισοκαλίκια (τα):</em> καπνός χύμα συσκευασμένος σε πακέτα της μισής οκάς<br>
<em>τσαντιρμάς:</em> ο "μπάτσος" (ETYM. από το γαλ. gendarme > τουρ. τζανταρμάς)<br>
μπασμά(ς): ποικιλία καπνού που ανθούσε στο λαθρεμπόριο. Mπασμά, σημαίνει πατημένο (φύλλο καπνού στην περίπτωσή μας). Yποποικιλία του μπασμά είναι το σιίρ-ντιλή. KAι εδώ η λέξη είναι τούρκικη και σημαίνει γλώσσα βοδιού (από το σχήμα του φύλλου).<br><br>

Aπό την λέξη <em>κατσιρμάς</em> έχουν προκύψει τα: <br>
<em>κατσίρδισε=</em> έφυγε κρυφά, την κοπάνησε<br>
<em>κατσιρμιός=</em> ο σκαστός, αυτός που φεύγει χωρίς να τον καταλάβει κανείς<br>
<em>κατσιρμά</em> (επίρρημα) σημαίνει κρυφά. Στις αρχές του αιώνα οι σχολικές κοπάνες λεγόντουσαν κατσιρμάδες (κρυψίματα)


</p></td></tr>

<tr><td><p class="epilogos">
<b>Jimel,</b> 7.12.2012
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagetitle">Ρετρομανία</p></td></tr>

 <tr><td><p class="prologos">Ζητήσαμε από κάτοικους του χωριού να μας δώσουν να φωτογραφίσουμε οποιοδήποτε προϊόν έχει αγοραστεί από μπακάλικο ή σούπερ μάρκετ εδώ και πολλά πολλά χρόνια λίγο πριν αυτό πεταχτεί ή ξεχαστεί... (<em>«ψάξε παιδάκι μου. Ούτε ξέρω τι μου ζητάς. Ψάξε κι έννοια σου...»</em>) </p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/proio_00.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody">Ανάμεσα σε αυτά βρήκαμε και θυμηθήκαμε το λουλάκι <em>Ντεστρέ,</em> τα χύμα <em>πτι-μπερ</em>, το μεταλικό κουτί με τις <em>καλμαλίνες,</em> τις «μπλε» πορτοκαλάδες (<em>«που κρατούσαμε τα μπουκάλια τους, για να μην τα μπερδεύουμε με αυτά που είχαν ρακί, και βάζαμε μέσα βενζίνη»</em>), την κολώνια <em>Τosca</em> από την <em>4711</em> («τέσσερα επτακόσια έντεκα») για τις γυναίκες και την αξέχαστη <em>Old Spice,</em> με σήμα το καραβάκι, για τους άντρες... Μέσα σε όλα και κάποια μεταλικά κουτιά από μπαρούτι, για την Ανάσταση και το κυνήγι! Ξεκινάμε...<br><br> 

<img src="http://volax.gr/uploads/jimel/old_site/images/proio_10.jpg" border="0"><br><br><br>

Το γνωστό μας «φιδάκι» <em>Καπνοξάλ,</em> που «καστρέφει κουνούπια, μύγες, σκνίπες και άλλα έντομα». Το κουτί δείχνει αχρησιμοποίητο εδώ και 40-45 χρόνια. Οι σιτρονέλλες και τα <em>Autan</em> το έχουν αντικαταστήσει εδώ και καιρό...<br><br>

<img src="http://volax.gr/uploads/jimel/old_site/images/proio_11.jpg" border="0"><br><br><br>

Μπισκότα <em>Παπαδοπούλου Surprise Patry</em>. Στο μεταλικό κουτί με το χάρτινο περιτύλιγμα. Βρέθηκε κλειστό. Είχε δοθεί ως δώρο αλλά <em>«εγώ παιδί μου δεν τρώω τέτοια πράγματα, γιατί ενοχλούν τα δόντια μου. Ε, ξεχάστηκε κιόλας γιατί το είχα πίσω στον μπουφέ. Ξέρεις τώρα... Μήπως θες να σε κεράσω;»</em> Τα μπισκότα ήταν για τα κεράσματα του χωριού και <em>«κάνα-δυο πριν από το ποτό για να μην σε πειράξει στο στομάχι».</em> Από την τελευταία φορά που η εταιρεία <em>Παπαδοπούλου</em> δοκίμασε να βγάλει (για επετειακούς λόγους) αυτό το κουτί μπισκότα («επιτυχής ποικιλία γλυκών και γεμιστών μπισκότων εξαιρετικής ποιότητος») έχουν περάσει 20 ολόκληρα χρόνια! <br><br>

<img src="http://volax.gr/uploads/jimel/old_site/images/proio_12.jpg" border="0"><br><br><br>

Κουτί με τσιμπιδάκια, ελληνικής κατασκευής αλλά με γαλλικά γράμματα, ώστε να μπορεί να πείσει και την πιο δύσκολη δεσποινίδα ότι έρχεται από την χώρα της μόδας. Περιττό να πούμε ότι είχε αγοραστεί <em>«από το μπακάλικο της κυρά-Λένης στον Κρόκο»...</em><br><br>

<img src="http://volax.gr/uploads/jimel/old_site/images/proio_13.jpg" border="0"><br><br><br>

<em>Βίκα Νο2: «Το καλό μου καλσόν, όταν έπρεπε να επισκεφτώ τους συγγενείς μου στη Χώρα. Κατεβαίναμε με τα μουλάρια μέχρι κάτω. Λίγο μετά τα σταμνάδικα, αφήναμε τα παπούτσια του χωριού και φορούσαμε τα καλά μας, για τη Χώρα. Στην επιστροφή  ξαναπερνούσαμε από το ίδιο σημείο, βρίσκαμε τα παπούτσια μας, αυτά του χωριού που τα είχαμε στηρίξει κάτω από μια πέτρα, και τα ξαναφορούσαμε για να μη χαλάσουν τα άλλα, τα καλά»...</em><br><br>

<img src="http://volax.gr/uploads/jimel/old_site/images/proio_14.jpg" border="0"><br><br><br>

Αριστερά, τρεις διαφορετικές βαφές παπουτσιών, απαραίτητες αν ήθελες να δείξεις ότι αγόρασες καινούργια παπούτσια! «Βαφές μεταβολής χρωματισμού υποδημάτων» που έκαναν θραύση μέχρι τις αρχές της δεκαετίας του '70. «Ο χρωματισμός αλλάζει εύκολα δι' απλής επαλείψεως (2 φορές)». «Μετά την βαφήν –και πάντοτε– θα το γυαλίζετε με το αυτογυάλιστο βερνίκι <em>Primo,</em> της εταιρείας μας!» Δεξιά, η πρώτη ελληνική οδοντόβουρτσα ειδικά σχεδιασμένη για παιδιά, η <em>Donald,</em> με σήμα το παπάκι. Θυμάμαι ότι είχε υπέροχη γεύση, σε μια εποχή πάντως που τα παιδιά δεν είχαν μεγάλη πρόσβαση σε γλυκά –η συγκεκριμένη έχει γεύση κερασιού. Οι οδοντόκρεμες <em>Donald</em> έπαψαν να υπάρχουν στα μέσα της δεκαετίας του '80 και η συγκεκριμένη δείχνει να ξέμεινε από την εποχή που το εγγονάκι έμενε τα καλοκαίρια του στο χωριό με την γιαγιά του... Το κουτί πάντως αναγράφει την τιμή των 48 δραχμών!<br><br>

<img src="http://volax.gr/uploads/jimel/old_site/images/proio_20.jpg" border="0"><br><br><br>

Ανάμεσα στις σουλφαμιδόσκονες και τα μερκιουροχρώμ (τι είπες τώρα!), διάφορα σωληνάρια-φάρμακα χωρίς το χάρτινο κουτί τους. Μεταξύ αυτών μια κρέμα για τον πόνο της μέσης και ένα σωληνάριο βαζελίνης που <em>«εμείς το χρησιμοποιούσαμε για την ψωρίαση»... </em><br><br> 

<img src="http://volax.gr/uploads/jimel/old_site/images/proio_21.jpg" border="0"><br><br><br>

Κι άλλα σωληνάρια που διασώθηκαν μέσα στον χρόνο: <em>Kolynos</em> για το καθημερινό ξύρισμα του άντρα. Το κλασικό πράσινο σωληνάριο, γεμάτο γράμματα και οδηγίες. «Η πρώτη φροντίς το πρωί και η τελευταία το βράδυ»· οδοντόκρεμα <em>Colgate </em> του 1958, (γραμμένη στα ελληνικά για να μπορεί κανείς να την προφέρει) με το θαυματουργό «γκαρντόλ: η αόρατη ασπίς των δοντιών σας». <em>«Αυτή δεν έχει χρησιμοποιηθεί γιατί είχαν κάνει λάθος και μου έδωσαν αυτή την κρέμα αντί για κρέμα ξυρίσματος»·</em> γυαλιστικό παπουτσιών <em>Κyknos.</em> Τα παπούτσια κόστιζαν πάρα πολύ και τα υλικά για την φροντίδα τους έχουν βρεθεί σε κάθε σπίτι του χωριού που επισκεφτήκαμε. Φυσικά το «στίλβωμα υποδημάτων» της <em>Camel</em> βρίσκεται παντού.<br><br>

<img src="http://volax.gr/uploads/jimel/old_site/images/proio_02.jpg" border="0"><br><br><br>

Την επόμενη της φωτογράφησης μας έπιασε μανία, με αποτέλεσμα να κινηθούμε στα super market της Χώρας! Εκεί –και όχι μόνο– βρίσκεις μέχρι σήμερα ελληνικά προϊόντα με παραδοσιακές συσκευασίες που δεν τις έχει αγγίξει ο χρόνος: Αριστερά, <em>super MEZ</em> με γεύση μέντα. Όσο είναι σύμβολο το μυθικό πακέτο <em>Santé</em> για τα τσιγάρα, έτσι και για τις καραμέλες μέντας η μικρή συσκευασία της <em>Μεζ.</em> Δεξιά: Μαχλέπι <em>Άτλας,</em> από την Χαλκίδα· πυτιά τύρου <em>Νο50</em> από την Αθήνα· δισανθρακική σόδα <em>Crall's:</em> «Μεταχειρίζεσθε αποκλειστικώς την Σόδα <em>Crall's</em> διότι, λόγω της εξαιρετικής της ποιότητος, ενδείκνυται δι' όλα τας χρήσεις».<br><br>

<img src="http://volax.gr/uploads/jimel/old_site/images/proio_03.jpg" border="0"><br><br><br>

Αριστερά, το «περίφημο παστέλι Καλαμάτας» των <em>Αφών Ι. Λάμπου,</em> με την διαβεβαίωση από τους ίδιους ότι «το προϊόν μας, εξήλθε του εργοστασίου μας σε αρίστη κατάσταση». Και γλυκό και υγιεινό! Δεξιά: δειλά-δειλά, εμφανίζονται ξανά στα περίπτερα οι κλασικές καραμέλες της <em>ΙΟΝ</em> με γεύση φρούτων. Η χαρά της ζωής βρίσκεται στις μικρές απολαύσεις!<br><br>

<img src="http://volax.gr/uploads/jimel/old_site/images/proio_01.jpg" border="0"><br><br><br>

Αριστερά, τα «παιδικά» ζυμαρικά <em>Μαλλιά Αγγέλου,</em> από την <em>Μίσκο:</em> «100% από σιμιγδάλι σκληρού σίτου, ειδικά δια τα παιδιά. Έτοιμον εντός 5 λεπτών». Δεξιά, οι συνδετήρες <em>Τίγρις</em> για τις όποιες ανάγκες του γραφείου σας όταν με το καλό επιστρέψετε από τις καλοκαιρινές σας διακοπές...

</p></td></tr>

<tr><td><p class="epilogos">
<b>Jimel,</b> 22.08.2012
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>


<tr><td><p class="pagetitle">Το παντοπωλείο του Κουμάρου</p></td></tr>

 <tr><td><p class="prologos">Kάποτε στα παντοπωλεία κτυπούσε ο παλμός του χωριού. Ίσως και περισσοτέρων... Η ανθρώπινη επαφή που υπήρχε στα παλιά παντοπωλεία –τα μαγαζιά που τα είχαν όλα– κάνουν πολλούς να αναπολούν εκείνα τα χρόνια... Μεταφέρουμε το μικρό κείμενο του Ζακ Βίδου, που δημοσιεύθηκε στην εφημερίδα Κουμαριανά <font class="pagebodygreen">[φ.22, Ιούνιος 1999]</font> και αναφέρεται στο μικρό παντοπωλείο του Κουμάρου, από το οποίο προμηθεύονταν τρόφιμα σχεδόν όλοι οι βωλακίτες.</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/Koumaros.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagebody">Ήμουν δεν ήμουν 8 χρονών και οι γονείς μου με έστελναν από το Βωλάξ στον Κουμάρο, στον <em>Ματαιγάκια</em> να αγοράσω ζάχαρη, ρύζι, μακαρόνια και άλλα τέτοια, γιατί στο χωριό δεν υπήρχε πια παντοπωλείο.<br><br>

Τον δρόμο τον ήξερα καλά, και το μαγαζί στη μέση του χωριού. Κι αν το αφεντικό δεν ήταν στο πόστο του, δεν πείραζε· φώναζα. Εκείνος, ερχόταν αμέσως να με εξυπηρετήσει και μάλιστα με άφηνε να κάνω εγώ την πρόσθεση με το μυαλό μου, για να δει αν θα τα κατάφερνα.<br><br>

Αν οι γονείς μου είχαν δώσει χρήματα, τον πλήρωνα, ειδάλλως τα έγραφε στο τεφτέρι του. Μετά, έπαιρνα τη μικρή πραμάτεια. Στο δρόμο, κάτω από την Κάμαρα, άλλαζα καμιά κουβέντα με κανένα Κουμαριανό και ξανάπαιρνα το δρόμο για το χωριό μου.<br><br> 

Δύσκολα ήταν τα χρόνια τότε για όλους· σκληρή η ζωή για μικρούς και μεγάλους. Αλλά για μένα, που ήμουν μικρός, φαινόταν ανέμελη. Κι αν με ρωτούσαν σήμερα αν ήθελα να ξαναζήσω εκείνα τα χρόνια, θα απαντούσα αμέσως: «φυσικά και ναι!»<br><br>

Όπως περίπου κάθε χρόνο, έτσι και φέτος το καλοκαίρι, ξαναπήγα στον Κουμάρο και διέσχισα όλο το χωριό που είναι πιο όμορφο από ποτέ. Μπορώ να πω ότι συνάντησα ίσως περισσότερα παιδιά από τότε που ήμουν μικρός. Όμως, όταν έφτασα μπροστά στο ερειπωμένο σπίτι του παντοπώλη και είδα και απέναντι το σπίτι του Σιγάλα εγκαταλειμμένο, λυπήθηκα πολύ.<br><br>

Τότε σκέφτηκα: «έτσι είναι η ζωή! Τα χρόνια περνούν, οι άνθρωποι φεύγουν, τα σπίτια ερημώνουν...» Εντούτοις, βλέποντας πόσα παιδιά περνούν εκεί τις διακοπές τους, αισθάνθηκα ικανοποίηση, γιατί είμαι βέβαιος ότι ο Κουμάρος δεν πρόκειται ποτέ να σβήσει·  τα παιδιά αυτά κουβαλούν μαζί τις παιδικές τους αναμνήσεις. Κι αν ένα σπίτι γκρεμίσει, άλλο θα κτιστεί. Γιατί η ζωή συνεχίζεται...<br><br>

<em>(H φωτογραφία είναι από σπίτι του Κουμάρου, Αύγουστος 2011)</em>
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>


 <tr><td><p class="pagetitle">Το εμπόριο</p></td></tr>
 <tr><td><p class="pagebody">Οι κάτοικοι του χωριού ήταν κυρίως καλαθοπλέκτες ή γεωργο-κτηνοτρόφοι. Ελάχιστοι μέχρι και τον Πόλεμο, μέσα σε  τόσα χρόνια, έκαναν κάποιο άλλο επάγγελμα.<br><br>

Η γεωργοκτηνοτροφία κάλυπτε το 90% των προσωπικών τους αναγκών. Τα καλάθια, τα πούλαγαν στη Χώρα μέσω μεταπρατών: <em>«Τα πουλούσαμε στη Χώρα, ο μπαρμπα-Γιάννης ο Κανακάρης, όλα αυτός τα ήπαιρνε. Ήπαιρνε κι ο μπαρμπα-Γιάννης ο Κ'φός, αλλά λίγα. Ο Κανακάρης ήταν στα λιμάνια και ήξερε πολλοί σ' όλα τα νησιά κι ήστελνε. Άντρο, Κάρυστι, Μύκονο, Πάρο, Νάξο, Σύρο, Σαντορίνη, τα 'στελνε στους μανάβηδες. Αλλονού εκατό κομμάτια ήπαιρνε, αλλονού διακόσια. Και σε ψαράδες, παραγάδια η Μύκονος –πολύ πράμα– η Άντρος, η Νάξος. 
Με τα πόδια τα πηγαίναμε. Κι όταν έφτανες είχεν ο μπαρμπα-Γιάννης ένα βαρέλι μούστο και μας έβαζε μια ποτήρα και ελιές να φάμε [...]. Και στα μπακάλικα δίναμε, στη Χώρα, ένα ζευγάρι κοφίνια για 50 οκάδες πατάτες. Και στα μαγαζάκια για τον κόσμο που εχόνταν στην Παναγία»</em><br><br>

Ας παρακολουθήσουμε κάποια άλλα επαγγέλματα (που, κυρίως, αφορούν το εμπόριο) και που είχαν επαφή με τις ανάγκες και την καθημερινότητα του χωριού.
</p></td></tr>

 <tr><td style="padding-left:25px;"><p class="pagetitlesm">Περιπλανώμενοι έμποροι</p></td></tr>


 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/EMPORIO01.jpg" border="0"></td></tr></table></td></tr>

<tr><td><p class="pagebody"><strong>ΔΙΑΦΟΡΟΙ ΓΥΡΟΛΟΓΟΙ</strong><br>
Οι πιο πολλές μικροαγορές γίνονταν με ανταλλαγές προϊόντων. Ο <em>Γιαννάκης</em>, από τον Σκαλάδο, αγόραζε αβγά και έφερνε λίγα πράγματα για ανταλλαγή: λίγη ζάχαρη, ρύζι ή ρεβύθια. Είχε και ένα μικρό τεφτέρι γιατί οι συνθήκες ήταν πολύ δύσκολες...<br><br>

Μερικοί γραφικοί τύποι ήταν οι ψιλικατζήδες, όπως ο Γιώργης Δεσύπρης ή Μπαλαρδάκης που έλεγε <em>«Έχω ροκοβότανο και παπουτσοδέματα»</em> ή 
ο Ραφιούλας που τελείωνε με το <em>«έχω και λουλάκι»</em>. <font class="pagebodygreen">[Μωραϊτης, σ. 344]</font>. Από το Σκλαβοχωριό, υπήρχε ένας που έφερνε για τις μανάδες 
τσατσάρες, κλωστές, κουμπιά και χάντρες και για τα παιδιά καραμέλες. Για να βρεις αλλού γλυκά έπρεπε να πας στου Σμορδιά (βρισκόταν στο Τυροκομείο από κάτω, αριστερά από τα σταμνάδικα) που είχε και νόστιμα κουλούρια... <br><br>

<strong>ΧΑΣΑΠΗΣ</strong><br>
Η κάθε οικογένεια είχε το δικό της κρέας, και με το χοιρινό συμπλήρωνε τη σοδιά της χρονιάς. Το βάρος του χοιρινού ήταν, σε κανονικά πλαίσια, γύρω στις 100-120 οκάδες. Μία με δύο φορές το χρόνο ερχόντουσαν χασάπηδες <em>(«ήταν ένας χοντρός, αλλά δεν θυμάμαι όνομα»)</em> και παζάρευαν την αγορά των μικρών κατσικιών (ρίφια) πριν το Πάσχα. Επειδή, η ζήτηση στο κρέας κατά την περίοδο του Πάσχα αυξανόταν, αυτός ο χασάπης γύρναγε τα χωριά και μάζευε κρέας. Αυτό γινόταν και για άλλα είδη ζώων, το φθινόπωρο.<br><br>

<strong>ΜΑΝΑΒΗΣ</strong><br>
Μανάβης δεν πέρναγε συχνά αφού από τα χωράφια τους τα βγάζανε πέρα οι περισσότεροι Βωλακίτες. Πάντως, πρόσφατα, είχα σημειώσει κάποιους πλανόδιους που περνούσαν: στις 23.08.2001 (10:30) <em>«Ο μανάβης! Αγγούρια-ντομάτες-κρεμμύδια-πατάτες!»</em> και μια Τρίτη, στις 20.08.2002 <em>«Ο μανάαβης! Ντομάτες -αγγούρια-πεπόνια, ο μανάααβης!»</em><br><br>

<strong>ΨΑΡΑΣ</strong><br>
Αντίθετα, πλανόδιοι ψαράδες υπήρχαν αρκετοί: Ο <em>Μπουρούκιας</em>, ο <em>Πατούνας</em>, ο μπάρμπα-Γεράσιμος από τον Αρνάδο. Φορτωμένοι στην πλάτη με μικροκόφινα τυλιγμένα με γιδοτόμαρο, για προστασία από τα υγρά που τρέχανε, έφερναν ρέγγες σκουμπριά, μπακαλιάρους, ενώ πιο πρόσφατα, μπαρμπούνια, τσιπούρες, σαργούς και λυθρίνια.<br><br>

Στις 24.08.2001 (10:25 το πρωί) είχα σημειώσει ότι πέρασε από το χωριό ψαράς <em>(«ο ψαράααααας...»)</em><br><br>

<strong>ΚΟΥΡΕΑΣ</strong>
Για να κουρευτούνε οι χωρικοί σηνήθως πήγαιναν στον <em>Φανάρα</em> στον Φαλατάδο (τη δεκαετία του '60), στη Χώρα τη δεκαετία του '70, ενώ, οι γυναίκες φρόντιζαν τον Ταζέλο που δεν έφευγε πέρα από το χωριό.<br><br>

<em>«Θυμάμαι όταν ήμουν πολύ μικρός (τέλη της δεκαετίας του '70) πίσω από το καφενείο (κλειστή αποθήκη εκείνα τα χρόνια), στην πέτρινη καμάρα πριν τον φούρνο του παππού, ήρθε ένας τύπος μόνο με ένα ψαλίδι και μια τσατσάρα και γύρισε όλο το χωριό φωνάζοντας "Κουρέαααας". Μαζευτήκαν 5-6 άνδρες να κουρευτούνε και με έβαλε και μένα η μητέρα μου γιατί "δεν ήταν κατάσταση αυτή, είχαν μεγαλώσει..." Μόλις τελείωνε τον ένα χωρικό πέρναγε ο επόμενος. Έξω στη φύση σε μια καρέκλα και σε ουρά οι υπόλοιποι χωρίς να μιλάνε... Πρέπει μέσα σε ένα μισάωρο, το πολύ, να μας κούρεψε όλους!<br><br>

Θυμάμαι ότι ήμουν μετά τον θείο Αντρίκο. Και το θυμάμαι γιατί φοβήθηκα, ο κουρέας δεν καθάριζε το ψαλίδι, πήγαινε σφαίρα. Το πρόβλημα, λοιπόν, το είχα γιατί ήμουν μετά τον θείο Αντρίκο. Εκείνος ήταν ο μόνος που είχε άσπρα μαλλιά, και αφού δεν καθάριζε τίποτα, ψιλοζοριζόμουν. Νόμιζα ότι μπορεί να είναι κολλητικό. έκοβε τα δικά μου και πέφταν ακόμη οι άσπρες τρίχες του Αντρίκου. 'Ελεγα από μέσα μου, τώρα την έφαγα. Μπορεί να είναι κολλητικό και να μου ασπρίσουν και μένα! αυτό με φόβιζε...<br><br>

Νομίζω ότι πρώτα κούρεψε τον παππού γιατί βιαζόταν...»
</em> </p></td></tr>


<tr><td style="padding-left:25px;"><p class="pagetitlesm">«Μόνιμα» καταστήματα</p></td></tr>

<tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/EMPORIO02.jpg" border="0"></td></tr></table></td></tr>

<tr><td><p class="pagebody">
<strong>ΜΠΑΚΑΛΗΣ</strong><br>
Στα μικρομπακάλικα της περιοχής έβρισκες ζυμαρικά και αυτοί που δεν είχαν πολλά χρήματα μπορούσαν, πολλές φορές, να αγοράσουν τα «σπάσματα». Ο Μωραϊτης εξηγεί:<em> «Σπάσματα, είναι τα ζυμαρικά, αυτά τα ανόμοια νούμερα που κατά τη συσκευασία τους θρυματίζονταν στο εργοστάσιο παραγωγής και η αξία τους ήταν πολύ μικρότερη από τα κανονικά μακαρόνια»</em><br><br>

Τα μπακάλικα που συνήθως πήγαιναν ήταν του Σκαλάδου και του Κουμάρου. Αυτά πουλούσαν ρύζι, καφέ ωμό (που το έψηναν με τα ειδικές σούβλες στο χωριό), λευκό αλεύρι, σκούπες, ταραμά, χαλβά, τσακμάκια και τσακμακόπετρες, καστανιές (οι καστανιές ήταν κάτι σαν ξύλινο τάπερ για τα σάντουιτς, όταν οι δουλειές γινόντουσαν στα πιο απομακρυσμένα χωράφια και δεν προλάβαιναν να φάνε σπίτι. Ήταν ξύλινες κατασκευές, τορναριστές, κοίλα εσωτερικά με ξύλινο καπάκι, στεγανό. Έβαζαν μέσα ψωμί και μυτζήθρα ή τυροκαφτερή όπως λέμε σήμερα 
<em>(«κοπανιστή»)</em> που αποτελούσε και το βασικό τους <em>προσφά'ι</em>), σπάγγους, <em>φουγούδες</em>, κεχρί, σαπούνι και λουλάκι.<br><br>

Τα μπακάλικα πουλούσαν σπίρτα και τσιγάρα: Οι «μάρκες» ήταν <em>Μαργαρίτης</em>,τα πράσινα αγρινίου και τα πακέτα ντάμες με το κεφάλι μιας 
όμορφης γυναίκας επάνω (1920-60), τα <em>Β.Σ. Καπερνάρος</em>, με το κόκκινο πακέτο (1933-1950), τα <em>Τσιχριτζής </em>(1927-1955), τα <em>Φούκας</em>, 
το <em>XI</em>, το <em>Extra </em>και μεταπολεμικά το <em>Φήμη </em>(1900-1955), φυσικά τα <em>Παπαστράτος</em>, το 5 το πουλούσε και η Σοφία η Μπακάλαινα στο χωριό.  
Πολλά από αυτά ήταν σε κούτες των 100 ή των 88. Τα 4 τσιγάρα κόστιζαν 0.50 δραχμές. Ο Ταζέλος, <em>«θα' ταν 27 χρονώ στον ανταρτοπόλεμο. 
Τα 4 τσιγάρα, έκαναν ένα πενηνταράκ'. Τα 'κοβε στη μέσ' και μού 'λεγε: "Να! Έχουμι σφαίρις τώρα"! Τι γέλια κάναμε... Έχουμι σφαίρις!»</em><br><br>

Πιο παλιά (πριν το 1936-37) πουλούσαν και ταμπάκο για αργιλέδες <em>(«τουμπεκί»)</em>.<br><br>

<strong>ΠΑΠΟΥΤΣΗΣ</strong><br>
Οι οικογένειες του χωριού συνήθως πήγαιναν στον <em>Ζωρζίνα</em>, στο Σκαλάδο, για τα παπούτσια τους. Εκείνος, έπαιρνε παλιά λάστιχα αυτοκινήτου 
και από αυτές έφτιαχνε σόλες για να διορθώσει τα παπούτσια των χωρικών.<br>
Όμως, παπουτσής για τα καλά παπούτσια, τα <em>«κυριακάτικα»</em>, ήταν ο Γιάννης Δελλατόλας ή Σκορδαλιός που είχε στο τσαγγαριό του δύο εργάτες 
στη δούλεψή του.<br><br>

<strong>ΣΙΔΕΡΑΣ</strong><br>
Σιδεράς υπήρχε στην Ξυνάρα αλλά συνήθως τα εργαλεία τους οι καλαθοπλέκτες τα επισκέυαζαν στον Πύργο.<br>
Το σίδερο ήταν κάτι πολύ σημαντικό και αρκετά σπάνιο και ακριβό τα παλιά χρόνια. Τα καλά τρισέτα τα έφερναν από την Κωνσταντινούπολη 
γιατί δεν υπήρχαν σ' ολόκληρη την Τήνο.<br><br>

Ο παππούς όταν ήμουν 12-13 μου έκανε δώρο την παλιά φαλτσέτα του για το ξύρισμα. Ήταν μια κοκκάλινη από την Ρωσία, με τις 
σφραγίδες του Τσάρου. Πρέπει να μου είπε τουλάχιστον 3-4 φορές να μην την επιδιορθώσω ποτέ στην Χώρα. <em>«Εκεί θα σε κοροϊδέψουν 
σίγουρα! Θα σ' βάλουν άλλη και δεν θα κάνεις τη δ'λειά σ'. Μην την πας στ' Χώρα»!</em> Δεν την πήγα.<br><br>

<strong>ΚΑΤΑΣΤΗΜΑΤΑ ΣΤΗ ΧΩΡΑ</strong><br>
Για σφηλάσα (σκάγια) και κάναβι για τα όπλα, πήγαιναν στη Χώρα. Ο <em>Σιλέντης </em>είχε υφάσματα στη Χώρα, αλλά σπάνια πήγαινε κανείς,
 και δύσκολα οι γυναίκες άφηναν το χωριό για να αγοράσουν υφάσματα. Τα περισσότερα, τα έφτιαχναν για προίκα τους, είτε στην 
 Αθήνα είτε στην Πόλη.<br><br>

Ο Γεωργαντόπουλος γράφει <font class="pagebodygreen">[σ. 199]</font>:<em> «Η οικονομία της Τήνου και η γεωργική και βιοτεχνική παραγωγή 
της ήτο ανεπαρκής να πληρώσει τις στοιχιώδεις βιοτικές ανάγκες του υπερτριπλασίου από το σημερινό πληθυσμού της. Ένεκα τούτου 
πολλοί Τήνιοι αναγκάστηκαν να εκπατρισθούν άλλοι μόνιμα και άλλοι προσωρινά στα μεγάλα αστικά κέντρα της εποχής αυτής, κυρίως 
στη Κωνσταντινούπολη και στη Σμύρνη [...] επίσης πολλές γυναίκες για να βοηθήσουν τις οικογένειές των είχαν εκπατρισθεί στα 
ανωτέρω αστικά κέντρα και είχαν προσληφιεί από πλούσιες οικογένειες ώς υπηρέτριες και παραμάνες. Υπολογίζεται ότι 8.000 Τήνιοι 
είχαν αποδομήσει στη Κωνσταντινούπολη και 3.000 στη Σμύρνη»</em>.<br><br>

Επειδή τα υφάσματα χάλαγαν από την χρήση (κάποια από αυτά τα υφάσματα ήταν από προίκα προγονικών προσώπων), βοήθαγαν και 
όσες ήξεραν να ράβουν και να μπαλώνουν. Η Ζωζεφίνα του Άγγελου ήταν <em>φραγκοραφτού </em>και έκανε τέλειες μεταποιήσεις. Πολλές 
φορές για να ξεπληρώσουν τα βερεσέδια (από τα καινούργια υφάσματα ή άλλες αγορές), περίμεναν να 'ρθει η εποχή, να πουλήσουν 
το μοσχάρι ή κάποια από τ' αρνιά τους. <br><br>

Για <em>στρατούρες </em>(σαμάρια) πήγαιναν στον Κέχρο, όπου ζούσε ο "Καρκαβέλας". Η Αντώνια, η γυναίκα του, καταγόταν από την Βωλάξ. <br><br>

<strong>ΤΑΧΥΔΡΟΜΟΣ</strong><br>
Ο Αντώνης ο Φόνσος, από τον Κουμάρο, ήταν ταχυδρόμος και έστελνε δέματα και... μηνύματα στην Αθήνα. Υπήρχε ένα «τηνιακό» καφενείο στην Κλαθμώνος και το ραντεβού ήταν εκεί. Οι ταχυδρόμοι εκείνα τα χρόνια μετέφεραν τις ειδήσεις, από το χωριό προς τα έξω, και από τους έξω προς το χωριό.<br><br>

Επειδή, το θέμα αυτό αξίζει να το διερευνήσουμε περισσότερο, θα επανέλθουμε! 

</p></td></tr>


<tr><td><img src="dummy.gif" height="5" width="1"></td></tr>
<tr><td style="padding-top:10px; padding-left:25px;"><img src="theme/greyline.jpg"></td></tr>


<tr><td><p class="epilogos">
<b>Jimel,</b> 21.10.20107
</p></td></tr>


<tr><td><br></td></tr>

</table>
</td>

		<table cellpadding="0" cellspacing="0" align="center" width="868">
			<tr>
				<td height="40" bgcolor="000000" align="left">
					<p class="bodydata2">Copyright © Leopold Dustal, 2010 - Saved for preservation</p>
				</td>
			</tr>
		</table>
	</body>
</html>

