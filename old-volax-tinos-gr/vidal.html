<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Πέτρος Βιδάλ</p></td></tr>
 <tr><td><p class="pagebody">
Σε ένα προικοχάρτι από τη Βωλάξ (8/3/1755) βρίσκουμε τον συγκεκριμένο εφημέριο. Το έγγραφο έχει ενδιαφέρον και αναφέρεται σε μια κοπέλα του χωριού που θέλει να γίνει καλόγρια. Μέσα από αυτό αναφέρονται και διάφορα τοπωνύμια της περιοχής. Το έγγραφο έχει ως ως εξής (ΑΚΤ, Ενοριακό Αρχείο Βωλάξ, φ. 3, μετάφραση: π. Μάρκος Φώσκολος, δημοσίευση: Τηνιακά Μηνύματα 2001):
«Στο όνομα του Χριστού Αμήν. 1755 στις 8 Μαρτίου στο χωριό Βωλάξ στο σπίτι του Ιακώβου Φοσκαρίνη του ποτέ Ανδρέα, με την Αννέζα τη σύζυγό του, οι οποίοι επιθυμώντας η κόρη τους η λεγόμενη Ελισάβετ να ενδυθεί το φόρεμα του σεραφειμικού Αγ. Φραγκίσκου με την ευλογία του Κυρίου του Θεού και τη δική τους, της υπόσχονται ως προίκα όσα ακολουθούν δηλαδή στη θυγατέρα τους τη λεγόμενη Ελισάβετ: Το κτήμα στο Άσπρο Βουνί που συνορεύει ο Βαπτιστής Βιδάλ και ο Γιώργης Ασκαθάρης. Επίσης στη θέση Κορακιά, το κτήμα με κήπο και με όλα του τα δέντρα και όπως βρίσκεται και που συνορεύει ο Γιάννης Φοσκαρίνης και ο Τζώρτζης Φερίγος. Επίσης τη αμμουδαριά στη θέση Καλαξινά μια παραγκεριά που συνορεύει ο Γιώργης Γκίζης και ο Αλεξανδρόπουλος. Στη θέση Ασκέλες το κτήμα με μουριές που συνορεύει ο Γιάννης Καλούμενος και ο. Επίσης το κτήμα στο Βριάδο, εκείνη που έχω από τη μητέρα μου και που συνορεύει ο ίδιος ο υποσχόμενος και ο Γιάννης Καλούμενος, όπως βρίσκεται. Επίσης στο χωριό το κτήμα της Αλωνίστρας που συνορεύει ο Γιώργης Φερίγος. Επίσης στην ίδια τοποθεσία μια συκιά. Επίσης στη Σούπανη το κτήμα με αμπέλι και συκιές που συνορεύει ο Πιέρος Τσικαλάς και ο Γιώργης Τσικαλάς. Επίσης το έξω σπιτάκι όσο θα ζουν οι υποσχόμενοι και μετά τον θάνατό τους θα μπορεί (η μοναχή) να έχει το μεγάλο σπίτι, οπότε θα πρέπει να αφήσει το μικρό. Επίσης όλα τα γυναικεία της ρούχα και μια καρυδένια κασέλα όπως βρίσκεται. 
Εγώ ο Δον Πέτρος Βιδάλ εφημέριος της Βωλάξ συνέταξα το παρόν και βεβαιώνω τα παραπάνω και ήταν παρόντες μάρτυρες ο Μάρκος Ξενόπουλος του Γιάννη και ο Ανδρέας Καλούμενος του Γιάννη».
</p></td></tr>
</table>
</body>

</html>
