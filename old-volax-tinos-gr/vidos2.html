<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Θερινή Ώρα</p></td></tr>
 <tr><td><p class="pagebody">
Από το κείμενο της εφημερίδας <em>Τηνιακά Μηνύματα </em>(φ. 290) βλέπουμε ένα ενδιαφέρον άρθρο για την θερινή ώρα με σκοπό την εξοικονόμηση ενέργειας μέσα από ένα μικρό σημείωμα του επισκόπου Ματθαίου Βίδου:<br><br>

<em>«[...] Στα 1907 ένα Άγγλος φυσικός, ο  William Willet, πρότεινε στη διεθνή κοινότητα (σσ. την θερινή ώρα). Την πρότασή του την υιοθέτησε η 
Βουλή των Κοινοτήτων στα 1916, οπότε και εφαρµόστηκε το «Βρετανικό θερινό ωράριο» όπως ονοµάστηκε, σύµφωνα µε το οποίο οι δείκτες των 
ρολογιών προχωρούσαν κατά µία ώρα µπροστά κατά το καλοκαίρι. Ήταν η εποχή του Πρώτου Παγκοσμίου Πολέµου και επειδή όλες τις χώρες τις 
ενδιέφερε η εξοικονόµηση ενέργειας, υιοθέτησαν το βρετανικό σχέδιο. <br><br>

Όταν έγινε η πρώτη αλλαγή του θερινού ωραρίου στα 1916 δεν υπήρχαν πολλοί στον τόπο µας που να έχουν φορητά προσωπικά ρολόγια. Με 
δυσκολία υπήρχε ένα ρολόι σε κάθε σπίτι. Οι Τηνιακοί ακόµα ρεγουλάρανε τη ζωή τους, ως αγρότες που ήταν, µε τον ήλιο, βασιζόµενοι σ’ 
αυτό το αλάνθαστο τρόπο µέτρησης του χρόνου. Στα χωριά µας υπήρχαν ακόµα µερικά ηλιακά ρολόγια, ιδιαίτερα στα παπαδικά, αφού ο εφηµέριος 
ήταν επιφορτισµένος να σηµαίνει µε τις καµπάνες του ενοριακού ναού, που αντηχούσαν σε βουνά, σε ρεµατιές και σε χωριά, το Angelus κάθε 
πρωί, το µεσηµέρι και το βράδι. Και οι πιστοί, εκτός από το να προγραµµατίσουν την αναχώρησή τους για το χωράφι ή την επιστροφή τους 
στο σπίτι, έκαναν το Σταυρό τους και απήγγειλαν τον Αγγελικό Χαιρετισµό προς την Παναγία: «Angelus Domini nuntiavit Mariae (Ο άγγελος 
του Κυρίου ανήγγειλε στη Μαρία) Ave Maria...»<br><br> 

»Πού τα θυµηθήκαµε όλα αυτά; Ψάχνοντας στα αρχεία των ενοριών µας… Στις 30 Ιουλίου του 1916 έφτασε στα χέρια των εφηµερίων της Τήνου ένα 
µικρό σηµείωµα του επισκόπου Ματθαίου Βίδου, µε ηµεροµηνία 26 Ιουλίου, που τους έκανε γνωστό ότι η ώρα άλλαξε και πως µετατέθηκε κατά 
25 πρώτα λεπτά νωρίτερα και να κανονίσουν την ώρα που θα σηµαίνουν το Angelus κάθε µεσηµέρι. Αυτό είναι το ολιγόλογο σηµείωµα και το 
εντοπίσαµε στο ενοριακό Αρχείο του Σκαλάδου: <br><br>

CANCELLARIA EPISCOPALIS  Εκ της Επισκοπής Τήνου, <br>
τη 26 Ιουλ. 1916 <br>
TENENSIS ET MICONENSIS  <br>
Αριθ. 40<br><br>
  
Αιδέσιµε Κύριε Εφηµέριε,<br><br>
 
Συµφώνως τω από 27 Ιουνίου ε.ε. Β(ασιλικώ) ∆ιατάγµατι, από της προσεχούς Παρασκευής, καθ’ όλην την Ελλάδα, άπαντα τα ωρολόγια δέον να τεθώσιν εµπρός κατά 25 λεπτά όπως είναι η διεθνής ώρα, συνεπώς δε και οι κώδωνες των Εκκλησιών να κρούωσι έκτοτε την µεσηµβρίαν 25 λεπτά ενωρίτερον παρ’ άλλοτε. Γνωρίσατε παρακαλώ τα ανωτέρω και τοις λοιποίς Εφηµερίοις της υµετέρας περιφερείας. <br><br>

Μεθ’ υπολήψεως <br><br>

Ο Γραµµατεύς της Επ. Τήνου, <br>
Ματθαίος Φιλιππούσης 
</em></p></td></tr>
</table>
</body>

</html>
