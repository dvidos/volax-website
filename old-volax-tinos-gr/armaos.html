<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Αλοϋσιος Αρμάος</p></td></tr>
 <tr><td><p class="pagebody">
O Ιερέας Δον Λούης Αρμάος (Λάνης) γεννήθηκε στο χωριό Κελλιά (Καλλονή) το 1841 και πέθανε στις 10 Δεκεμβρίου 1916, από αποπληξία (morbi apoplexia). Πρόσφατα, επίγονός του (Όταν κάποιος πέθαινε χωρίς παιδιά, η κληρονομιά προς τα αδέλφια ήταν υποχρεωτική και ονομαζόταν «αδελφομοίρι») δώρισε στην Καθολική Αρχιεπισκοπή ένα ολόκληρο αρχείο, άρτια ταξινομημένο από τον ίδιο, που περιέχει γύρω στα 200 έγγραφα. 
Το πρώτο έγγραφο είναι του έτους 1711, και ακολουθούν έγγραφα των ετών 1723, 1724 κ.λπ. με τελευταίο έγγραφο του έτους 1879. Κάποια απ’ αυτά τα έγγραφα, σίγουρα προέρχονται και από τον θείο του, επίσης ιερέα, τον Δον Γεώργιο Αρμάο, ο οποίος πέθανε στις 4 Νοεμβρίου του 1876. Τα έγγραφα αυτά, λοιπόν, περιέχουν αγοροπωλησίες ειδών και κτημάτων, διαθήκες, αλληλογραφία (στα ελληνικά και στα φραγκοχιώτικα) από την Κωνσταντινούπολη και τη Σμύρνη, αποδείξεις εξόφλησης φόρων προς το δημόσιο (Δήμο και Λιμένα Σταυρού), καταστάσεις κατοχής ζώων για φορολόγηση και πολλά άλλα. Όλα αναφέρονται στην περιοχή των Κάτω Μερών.</p></td></tr>
</table>
</body>

</html>
