<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Χρηστός Σωτήρας</p></td></tr>
 <tr><td><p class="pagebody">
Η Μεταμόρφωση του Ιησού Χριστού έλαβε χώρα σε <em>όρος υψηλόν</em> κατά τους τρεις συνοπτικούς Ευαγγελιστές 
<em>(Ματθαίο, Μάρκο και Λουκά)</em> και σύμφωνα με την Ιερά Παράδοση στο όρος 
<em>Θαβώρ </em>–που στα εβραϊκά σημαίνει <em>έλευση φωτός</em>. Συνέβει, κατά τους περισσότερους Πατέρες, 40 ημέρες περίπου προ της 
Σταυρώσεως, δηλαδή κατά τον μήνα Φεβρουάριο δεδομένου ότι η Σταύρωση έγινε στις 14 Μαρτίου <em>(Νισάν)</em>, αλλά, επειδή ο εορτασμός 
θα συνέπιπτε μέσα στη Μεγάλη Τεσσαρακοστή που είναι πένθιμη περίοδος, για αυτό μεταφέρθηκε στις 6 Αυγούστου που απέχει, από τις 14 
Σεπτεμβρίου (που εορτάζεται η Ύψωση του Τιμίου Σταυρού) και λογαριάζεται σαν Μεγάλη Παρασκευή, σαράντα ημέρες. <br><br>

Ο Κύριος σαράντα ημέρες περίπου πριν της Σταυρώσεως, παρέλαβε τρεις από τους Μαθητές του, τον Πέτρο, τον Ιωάννη και τον Ιάκωβο και τους 
ανέβασε στο όρος Θαβώρ. Δεν πήρε όλους τους μαθητές, γιατί θα αναγκαζόνταν να πάρει και τον <em>Ιούδα</em>, που λόγω της κακής του 
προαιρέσεως ήταν ανάξιος να δει τη Μεταμόρφωση. Εκεί στο όρος Θαβώρ ξαφνικά, ενώ προσευχόνταν ο Κύριος, έλαμψε το πρόσωπό Του, 
<em>υπέρ τον ήλιο</em>, και τα ρούχα Του έγιναν λευκά σαν το φως. Ταυτόχρονα εμφανίστηκαν, ο <em>Προφήτης Μωϋσής</em> σαν εκπρόσωπος 
του νόμου της Παλαιάς Διαθήκης και των νεκρών και ο <em>Προφήτης Ηλίας</em> σαν εκπρόσωπος των προφητών και των ζωντανών 
(όπως είναι γνωστό, ο Προφήτης Ηλίας αναλήφθηκε ζωντανός στους ουρανούς με πύρινο άρμα) συνομιλούντες μαζί Του για τις προφητείες 
που αναφέρονταν στο σωτήριο Πάθος Του. <br><br>

Αυτό έγινε για να δείξει στους μαθητές πως είναι ο Κύριος του νόμου και των προφητών, ζώντων και νεκρών. Ο Πέτρος από την ταραχή 
του μη γνωρίζοντας τι έλεγε, επειδή φοβόνταν μήπως ο Ιησούς, αν ξαναγύριζε στα <em>Ιεροσόλυμα</em>, θα τον σκότωναν οι Ιουδαίοι, είπε 
στον Κύριο ότι καλό θα ήταν να μείνουν στο όρος Θαβώρ και να φτιάξουν τρεις σκηνές. Κι ενώ, ακόμα μιλούσε ο Πέτρος, εμφανίστηκε ένα 
φωτεινό σύννεφο και η φωνή του Ουρανίου Πατρός μέσα από αυτό, βεβαίωνε πως ο Χριστός είναι ο Υιός Του ο αγαπητός, στον οποίο αναπαύεται 
όλη η Πατρική εύνοια Του και εμείς οι άνθρωποι, σε αυτόν πρέπει να υπακούμε και να εφαρμόζουμε τις σωτήριες εντολές Του. Αυτή η Θεϊκή 
φωνή συγκλόνισε τους μαθητές που έπεσαν με το πρόσωπο κάτω στη γη, από τον τρόμο τους. Αλλά ο Κύριος αφού τους άγγιξε τους είπε να 
σηκωθούν και να μην φοβούνται, γιατί θα είναι μαζί τους και ακόμη τους είπε να μην πουν σε κανένα το θείο αυτό γεγονός που έζησαν, 
μέχρι να αναστηθεί εκ νεκρώ.
</p></td></tr>
</table>
</body>

</html>
