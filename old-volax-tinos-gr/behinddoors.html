<html>
<head>
	<meta http-equiv="Content-Language" content="en-us">
	<meta http-equiv="Content-Type" content="text/html; charset=UTF-8">
	<meta name="keywords" content="Βωλάξ">
	<title>Βωλάξ</title>
	<link rel="stylesheet" href="theme/appearance.css">
	<LINK REL="SHORTCUT ICON" HREF="theme/volax.ico">
	<script type="text/javascript" language="JavaScript1.2" src="stm31.js"></script>
	<script type="text/javascript" language="JavaScript1.2" src="jquery.js"></script>
</head>

<body bgcolor="#8fb7d0" topmargin=0 background="theme/bg2.jpg" style="background-repeat:repeat-x;">
	<table cellpadding="0" cellspacing="0" align="center">
		<tr>
			<td>
				<table cellpadding="0" cellspacing="0">
					<tr>
						<td style="padding-right:20px;" >
							<img src="theme/logo.jpg"></td><td style="padding-right:80px; background-repeat:no-repeat;" background="theme/green.jpg" valign="top" class="titlewhite2"><a class="titleblack10" href="ligalogia.asp">www.volax-tinos.gr</a><br><a class="titlewhite2" href="ligalogia.asp">Ποιοι είμαστε</a>
						</td>
						<td style="padding-right:20px;">
							<a href="ContactForm.asp"><img src="theme/talk.jpg" border="0"></a>
						</td>
						<td style="padding-right:10px;">
							<a href="vour.asp"><img src="theme/wd01.jpg" border="0"></a>
						</td>

					</tr>
				</table>
			</td>
		</tr>
		<tr>
			<td id="tdMenu">
				<!-- menu was here -->
			</td>
		</tr>
	</table>



<SCRIPT LANGUAGE="JavaScript">
function openWindow(URL,x,y) {
  x=x+15;
  y=y+25;
  if (x<screen.availWidth) {
    var nLeft,nTop
    nLeft=(screen.availWidth-x)/2
    nTop=(screen.availHeight-y)/2    
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=0, width="+x+", height="+y+", left="+nLeft+", top="+nTop);
  } else {
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=1, width="+(screen.availWidth-30)+", height="+y+", left=15, top=100")
  }
  //newWindow.document.title="PocketBiz Demo"
}

</SCRIPT>



<table cellpadding="0" cellspacing="0" align="center" width="868" height="38"><tr><td></td></tr></table>

<table cellpadding="0" cellspacing="0" align="center" width="868">
  
<td valign="top" bgcolor="white">
  <table cellpadding="0" cellspacing="0">
     <tr><td width="193" height="39" bgcolor="b5e1e5"><p class="titleblack">Τα πάντα για το χωριό!</p></td></tr>
     <tr><td bgcolor="bfbdbd" background="theme/wd_02.jpg" style="background-repeat:no-repeat;"><p class="body">
     <a class="body" href="press.html">εφημερίδες \ περιοδικά</a><br>
     <a class="body" href="biblia.html">βιβλία</a><br>
     <a class="body" href="tv.html">τηλεόραση \ internet</a><br><br>
     </p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika.html">Ζωγραφική</a></p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika2.html">Φωτογραφία</a></p></td></tr>
     <tr><td width="193" height="39" bgcolor="e6d7a4"><p class="titleblack">Forget me not!</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="totektora.html">αναμνήσεις - σχόλια<br></a></p></td></tr>
     <tr><td width="193" height="39" bgcolor="e6d7a4"><p class="titleblack">Σύνδεσμοι</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="links.html">σερφάρισμα στο... νησί</a>
     </p></td></tr>
     <tr><td bgcolor="7f95a8" align="center" height="209" valign="middle"><img src="theme/rock.jpg"></td></tr>
 </table>
</td>
   

<td valign="top" bgcolor="white" align="left">
 <table cellpadding="0" cellspacing="0" align="center" width="675">
 <tr><td><p class="prologos">Ξέχωρα από το τοπίο με τα ιδιαίτερα βράχια, το χωριό αυτό –όπως και κάθε χωριό– είναι οι άνθρωποί του. Χωρίς αυτούς δεν θα υπήρχε η Βωλάξ... Και οι άνθρωποί του ψιθυρίζουν τον χειμώνα, τότε  που οι περισσότεροι λείπουν. Λένε ιστορίες, αναθυμούνται και ανανεώνουν μύθους μόλις αρχίσει και νυχτώνει. Κι αυτό γιατί υπάρχουν περιπέτειες που έμειναν χωρίς τέλος, ιστορίες που δεν γράφτηκαν ποτέ... Υπάρχουν ψίθυροι για ανθρώπους που δεν άφησαν άλλα ίχνη πίσω τους, και περιπέτειες που τείνουν να εξαφανιστούν αν δεν υπήρχε το ρακί που επαναφέρει και επανορθώνει το παρελθόν...</p>

<tr><td><p class="pagetitle">η ιστορία με τον ταύρο</p></td></tr>

<tr><td><p class="prologos">Τα σύννεφα επάνω από το μικρό χωριό της Βωλάξ τρέχουν με τέτοια ταχύτητα που, αν οι κάτοικοί της είχαν ιστιοφόρα και όχι χωράφια, θα ήταν οι πιο πλούσιοι κάτοικοι σε όλη την Τήνο. Ο αέρας φυσάει με τέτοια ταχύτητα σ' αυτό το μέρος που τα σύννεφα περνάνε επάνω από το χωριό και, μέσα σε λίγα λεπτά, έχουν φτάσει στις μικρασιατικές ακτές, ενώ το φως που τα διαπερνάει αλλάζει συνεχώς την εικόνα του απίστευτου αυτού τοπίου.</p></td></tr>

  <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/ManAndBull.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>
<tr><td><p class="pagebody">Μάλιστα όταν μαζεύονται πολλά σύννεφα μαζί, παίρνουν ένα μαύρο χρώμα και αρχίζουν μια εκνευριστική βροχή που μπορεί να κρατήσει ώρες ενώ, μέσα απ' τον πυρακτωμένο αέρα, εμφανίζονται αστραπές που ρίχνουν φως σε κάθε σημείο της περιοχής, από την Τράχη ψηλά επάνω, μέχρι την Κανάλα που σε βγάζει στο Αγάπη, και από το μικρό ξωκλήσι του Αγίου Γιάννη μέχρι τον καταπράσινο Κρέβατο της Γρίζας... <br><br>

Ο Γιακουμής ο Βίδος, ο γιος του Γιώργου του Μάγγου και της Λουκίας, το γένος Φυρίγου, είχε ανοίξει ένα μικρό καφενέ στο χωριό της Βωλάξ. Του άρεσε που ήταν το αφεντικό του καφενέ, που μαζευότανε όλο το χωριό και τα λέγανε και κάνανε πλάκα για να ξεφύγουν από την καθημερινότητα. Του άρεσε που έπαιζαν χαρτιά και αυτός τους φρόντιζε και τους έβαζε κάθε λίγο-και-λιγάκι ρακί και ούζο, και ο ένας ευχόταν στον άλλον τα καλύτερα για την επόμενη μέρα. <br><br>

Σε αντίθεση με την Κυριακή που άνοιγε τον καφενέ μετά την θεία λειτουργία, ο Γιακουμής άνοιγε τις καθημερινές, το μικρό του κατάστημα, τα απογεύματα. Μόλις άρχιζε να σκοτεινιάζει και δεν ασχολιόταν κανείς πλέον με την αέναη κίνηση που έκαναν τα σύννεφα, άνοιγε τις λάμπες του πετρελαίου, καθάριζε όπως-όπως τα μικρά κρυστάλινα ποτήρια, έσπρωχνε το κουρούπι με το νερό για να δει αν είναι γεμάτο, έβγαζε από το γωνιακό ντουλάπι τις τράπουλες του ελληνικού μονοπωλίου, και περίμενε τους πρώτους πελάτες. <br><br>

Τα πρωινά, ο καφενές ήταν κλειστός. Όλοι οι συγχωριανοί του βρίσκονταν στα χωράφια τους, φρόντιζαν τα ζώα ή έφτιαχναν καλάθια. Το ίδιο έκανε κι αυτός κάθε πρωί, μέχρι να γυρίσει το μεσημέρι σπίτι, να φάει με την οικογένειά του, να ξαπλώσει μια στάλα, και να έρθει το απόγευμα που θ' ανοίξει τον καφενέ. Με το που χάραζε, ασχολιόταν με τον λαχανόκηπό του, με τα κοφίνια του, και με την φροντίδα των ζώων. Το τελευταίο του απόκτημα ήταν ένας δυνατός μαύρος ταύρος που θα τον χρησιμοποιούσε για αναπαραγωγή και για το όργωμα του χωραφιού. <br><br>

Ε, σ' αυτό το χωράφι είχε κατευθυνθεί εκείνη την Πέμπτη. Περπάταγε με γρήγορο βήμα και με το κεφάλι ψηλά. Του άρεσε να χαζεύει τα άσπρα σύννεφα που έτρεχαν με ταχύτητα και άλλαζαν συνέχεια σχήμα: μεγάλες φουρφουρένιες μπάλες που του έμοιαζαν πελώρια άλογα, θεόρατες καμπάνες που απλώνονταν, και μάκραιναν, και έσπαγαν στην μέση και γινόντουσαν δυό κομμάτια. Του έκανε εντύπωση μια σειρά από μικρά σύννεφα το ένα πίσω από το άλλο, και μπροστά σε αυτά άλλο ένα, μεγαλύτερο, που του φαινόταν πως έβγαζε καπνούς και τράβαγε τα υπόλοιπα, και σίγουρα θα το βάφτιζε σιδηρόδρομο αν ήξερε τι σόι πράγμα είναι αυτός ο σιδηρόδρομος... <br><br>

Εκείνη την ημέρα τα άσπρα σύννεφα είχαν πάρει το γνώριμο, και απειλητικό, γκρι χρώμα τους. Μόλις έφτασε στο χωράφι του, συνέχισε να τα κοιτάει σαν υπνωτισμένος, ν' αλλάζουν μορφές: τώρα έβλεπε έναν πελώριο ταύρο με δύο μεγάλα κέρατα που έτρεχε με μεγάλη ταχύτητα και από τα ρουθούνια του έβγαιναν φλόγες. Θα βρέξει σκέφτηκε και νόμισε ότι άκουσε τις πρώτες βροντές που έβγαιναν από τα μαύρα σύννεφα.<br><br>

Του φάνηκε πως, για μια στιγμή, τα σύννεφα είχαν κατέβει χαμηλά και τα μάτια του αντίκρισαν τα μάτια του ταύρου. Δεν πρόλαβε να εξηγήσει τι ήταν όλη αυτή η βουή που άκουγαν τ' αυτιά του, και, σχεδόν άμεσα, η εικόνα του ταύρου άρχισε να θαμπώνει και να σβήνει...<br><br>

Ήταν απόγευμα της Πέμπτης, 3ης Αυγούστου του 1928, που ο Γιακουμής δεν είχε ανοίξει –όπως κάθε μέρα– τον καφενέ. Δυο-τρεις θαμώνες έψαξαν να τον βρουν. Τον βρήκαν στο χωράφι της Σαββαγιάννης, χάμω, χτυπημένο θανάσιμα στον θώρακα και, μερικά μέτρα δίπλα του, να τριγυρνά ήσυχα, ένας μαύρος ταύρος γεμάτος αίματα στα δυο του κέρατα.

</p></td></tr>

<tr><td><p class="epilogos">
<b>Ιρανόν,</b>20.02.2012
</p></td></tr>

 <tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagetitle">Όνειρα & εφιάλτες</p></td></tr>
 <tr><td><p class="prologos">Στην <em>«Άλλη Πλευρά του Νομίσματος»</em> λέει ότι κάθε αρχή είναι σαν όνειρο. Δεν ξέρεις τίποτα για όσα η μοίρα σου 
 επιφυλάσσει και μπορείς να κάνεις σχέδια. Η ψυχή σου δεν πονάει, γιατί κάθε καινούργιο σχέδιο δεν έχει δοκιμαστεί και εσύ μπορείς να 
 το φτιάξεις όπως θέλεις. Η πραγματικότητα δεν μπορεί να βάλει κανένα φραγμό στην φαντασία και έτσι αυτή ταξιδεύει σαν το ιστιοφόρο. 
 Από το ένα νησί στο άλλο...</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/ONEIRA.jpg" border="0"></td></tr></table></td></tr>

<tr><td><p class="pagebody">
Σ' αυτή την ιστορία θα αλλάξουμε λίγο τα ονόματα. Μόνο αυτά και τίποτα άλλο. Εξάλλου είναι μια ιστορία όπου τα ονόματα δεν παίζουν 
κανέναν ρόλο. Είναι μια ιστορία ενός νέου που ονειρευόταν παράλογες εικόνες. Και η επιστήμη γνωρίζει πια ότι όσο πιο παράλογα μπορεί 
να φαίνονται τα όνειρά μας, τόσο αυτό οφείλεται στο γεγονός ότι στον ύπνο μας είμαστε ελεύθεροι από τις άμυνές μας και χρησιμοποιούμε 
κάθε δημιουργική μας ικανότητα. Όσο πιο ελεύθεροι είμαστε τόσο πιο παράλογα τα όνειρά μας! Το πρόβλημα υπάρχει όταν δεν ξεχωρίζει 
κανείς τι είναι όνειρο και τι πραγματικότητα...<br><br>

O Μαθιός ήταν παιδί σαν όλα τ' άλλα μέσα στο χωριό. Αυτό που νόμιζε ότι τον ξεχωρίζει ήταν κάποιες εικόνες που έβλεπε στον ύπνο του, 
ένα όνειρο που του ερχόταν συχνά-πυκνά. Ένα όνειρο που έμοιαζε να συμπληρώνει την πραγματικότητα –την δική του πραγματικότητα– και 
ταυτόχρονα που του δημιουργούσε πολλά ερωτήματα. Ερωτήματα που δεν μπορούσε να απαντήσει.<br><br>

Τα ταξίδια του Μαθιού, κατά την διάρκεια της ημέρας, προς τον μεγάλο βράχο του χωριού ήταν συχνά. Σταματούσαν, όμως, στα ριζά του βράχου 
αυτού, στην δροσερή σκιά του. Γιατί ο βράχος αυτός, ο λεγόμενος <em>Χοντρός Γρεμνός</em>, ήταν τόσο μεγάλος και το ιδιαίτερο σχήμα του τέτοιο, 
που δεν σε άφηνε να ανέβεις επάνω του. <br><br>

Υπάρχουν φυσιολογικές και ψυχικές λειτουργίες που χαρακτηρίζουν έναν άνθρωπο στην μακρόχρονη ιστορία του. Σ' αυτές τις λειτουργίες, 
σημαντική θέση καταλαμβάνουν οι καταστάσεις της ύπαρξης και της συνείδησης που βιώνουμε καθημερινά: η κατάσταση της εγρήγορσης και 
η κατάσταση του ύπνου. Στην κατάσταση εγρήγορσης, επικοινωνούμε με το περιβάλλον μας, είμαστε δραστήριοι, ενεργούμε και παρατηρούμε. 
Βλέπουμε τα πράγματα του εξωτερικού κόσμου, όχι όπως πραγματικά είναι, αλλά τουλάχιστον σε τέτοιο βαθμό ώστε να μπορούμε να τα 
χρησιμοποιήσουμε. <br><br>

Αντίθετα, στον ύπνο μας, βρισκόμαστε σε μια άλλη μορφή ύπαρξης. Το σώμα χαλαρώνει εντελώς και εκεί ακριβώς προσπαθεί να ανακτήσει 
τις δυνάμεις του. Ένα μεγάλο μέρος από την ενέργεια που αποθηκεύτηκε, ξοδεύεται στην δημιουργία ονείρων. Στα όνειρα ζούμε σε μια άλλη 
πραγματικότητα, αυτή του εσωτερικού μας κόσμου που δεν έχει κανόνες μέσα στον χωρόχρονο, ζούμε εκεί που όλα μπορούν να πραγματοποιηθούν.<br><br> 

Έτσι και ο Μαθιός –στο όνειρό του– έκανε την συνηθισμένη του βόλτα μέχρι τον <em>Χοντρό Γκρεμνό</em>, αλλά με κάποιον τρόπο, άγνωστο ποιο, 
μπορούσε να ανέβει και να δει τι υπήρχε πάνω σ' αυτόν το θεόρατο βράχο αλλά και πέρα μακριά. Μέχρι τις κορυφογραμμές ή πιο πέρα 
ακόμη, εκεί που γη γίνεται ένα με τον ουρανό. Δειλά-δειλά πίστευε πως υπάρχει κάποιο σημείο, κείθε στον ορίζοντα, που θα μπορούσε 
κανείς να ανέβει μέχρι τον ουράνιο θόλο. Τα γεμάτα σύννεφα που πέρναγαν συχνά και με ταχύτητα πάνω από τη Βωλάξ, με κάποιον άγνωστο 
τρόπο, θα τον βοηθούσαν να φτάσει τόσο ψηλά και τόσο μακριά...<br><br>
 
Έτσι και εκείνη τη βραδιά: έβλεπε τον εαυτό του κοιμισμένο που περίμενε με αγωνία να σηκωθεί, και αφού φάει κάτι πρόχειρα για να 
πάρει δυνάμεις, να τρέξει προς το περίεργο εκείνο μέρος που τον στοίχειωνε. Όταν ερχόταν η μέρα –πάντα κατά το όνειρο– κατέβαινε 
γρήγορα τον κεντρικό δρόμο για την πηγή του χωριού και από το αριστερό χαμηλό δρομάκι έφτανε με λίγες βηματησιές στον μεγάλο βράχο 
του χωριού. Στην αρχή ξεκίναγε περπατώντας χαλαρά σαν αυτούς που θέλουν να μην τους καταλάβει κανείς, και τελείωνε τρέχοντας, όπως 
οι κλέφτες... <br><br>

Με έναν μαγικό τρόπο, που ποτέ δεν μπορούσε να θυμηθεί όταν ξυπνούσε, βρισκόταν επάνω στον θεόρατο βράχο και εκεί άλλαζε ολόκληρος. 
Γινόταν διαφορετικός, ήρεμος και γαλήνιος. Έφευγαν ανάσες και αγωνίες από μέσα του και ένιωθε σαν να γνώριζε τα πάντα όπως οι 
μεγαλύτεροι σοφοί αυτού του κόσμου ενώ –ταυτόχρονα– ένιωθε σαν να μην ήξερε τίποτα, λες και ήταν τελείως άδειος, σαν να μην είχε 
πάει ούτε μία μέρα στο σχολείο του Σκαλάδου, σαν να μην είχε μάθει τίποτε από τον πατέρα του και την μάνα του, από τον παπά του 
χωριού ή τους φίλους του. Ένιωθε άδειος αλλά και έτοιμος να τα μάθει όλα μαζί, σε μια στιγμή, όπως στην ιστορία με το Άγιο Πνεύμα 
που είχε ακούσει κάποια Κυριακή στην ενορία του Ντον Αντώνη.<br><br>

Πάλευε να καταλάβει με ποιόν τρόπο ανέβηκε επάνω στον θεόρατο βράχο, αλλά εκεί, ψηλά ανεβασμένος, αφηνόταν: έβλεπε χιλιόμετρα μακριά 
στο βάθος, εκεί που υπήρχαν χώρες μακρινές, τόποι άγνωστοι και εξωτικοί, μέρη φανταστικά με ζωηρά χρώματα. Έβλεπε χωράφια πράσινα, όχι 
όπως ο δικός του τόπος, βουνά με απότομες γωνίες και όχι τα στρογγυλά βράχια της Αποκολιανής και της Τσαβαγιάννης. Λειβάδια που δεν 
ήξερε το όνομά τους έβλεπε, και όλα τον καλούσαν να τα επισκεφτεί, να τρέξει σ' αυτά, να παίξει, να τα χαλάσει. Εκεί που νόμιζε ότι 
όλα ήταν δικά του, ότι όλα είχαν γίνει γι' αυτόν και μπορούσε να κάνει ότι θέλει, τελείωνε το όνειρο. Βίαια κι απότομα. <br><br>

Τα διαφορετικά και δύσκολα συναισθήματα που είχε κατά τη διάρκεια του ονείρου δεν μπορούσε να τα διαχειριστεί. Φόβος, άγχος, χαρά, 
θυμός, ενοχή, ευτυχία, θλίψη... Τόσα πολλά και τόσο αντίθετα, όλα μαζί ανακατεμένα, τον τρόμαζαν και τον ανάγκαζαν να ξυπνήσει...<br>
Ο ίδιος φώναζε, παρακαλούσε, αλλά όλα είχαν χαθεί. Έσφιγγε τα μάτια του, προσπαθούσε να συγκεντρωθεί, να επιστρέψει στο όνειρο και 
αν ήταν δυνατόν να πάει παρακάτω... Σκεπάζονταν με το σεντόνι του, έβαζε το μαξιλάρι μπροστά από το κεφάλι του, γύρναγε από τη μια 
και από την άλλη, αλλά ήταν αργά πλέον: είχε πια ξυπνήσει...<br><br>

Όπως στο όνειρο δεν ήξερε ο ίδιος τι θα ακολουθούσε, έτσι και μεις πια δεν ξέρουμε τι προηγήθηκε εκείνο το ζεστό καλοκαίρι... Ήταν 
μετά τον πόλεμο, που ο ίδιος, έφηβος πια, αποπειράθηκε να βιάσει την Ελένη, μια από τις κοπέλες του χωριού. <br><br>

Αυτή η δύναμη του μυαλού που είχε ο Μαθιός, αυτή η δυνατότητα, δηλαδή, να βιώσει τις βαθύτερες, υποσυνείδητες αισθήσεις του με 
όποιο τρόπο θέλει χωρίς να περιορίζεται από λογική και κανόνες, ξέφυγε και επηρέασε την πραγματικότητα των άλλων... <br><br>

Εκείνη, παντρεμένη με παιδιά, έβαλε τις φωνές. Ο γερο-Λούης που βρισκόταν κοντά έτρεξε να βοηθήσει και να την σώσει. Δεν έχει 
σημασία να πούμε περισσότερα για κείνες τις στιγμές. Η ιστορία πήρε διαστάσεις στην μικρή κοινωνία του χωριού και κλήθηκε η Αστυνομία. <br><br>

Οι αστυνομικοί ήρθαν στο χωριό και τον πήρανε, αφού του φόρεσαν χειροπέδες. Ο ίδιος ζήταγε συγνώμη και έλεγε συνέχεια «δεν θα το 
ξανακάνω, δεν θα το ξανακάνω ποτέ πια! Δεν θα το ξανακάνω...». Οι αστυνομικοί σχολίαζαν με ύφος «έχουν πειραχτεί τα νεύρα του», 
οι κάτοικοι ήταν αναστατωμένοι από το γεγονός και δεν ήξεραν τι να κάνουν. Η κοπέλα έπρεπε να ηρεμήσει και να υπάρξει δικαιοσύνη. 
Όμως, η ασφάλεια και η τιμή ενός χωριού ήταν το πιο σημαντικό.<br><br>

Kανείς, δεν τους είχε μιλήσει εγκαίρως, κανείς δεν τους είχε διδάξει να αναγνωρίσουν τα σημάδια, να καταλάβουν ότι το παιδί 
κάτι είχε, ότι η φαντασία του τον ταλαιπωρούσε. Αναρωτιόντουσαν αν ο Μαθιός θα φτάνανε ποτέ σ' εκείνη την απόπειρα αν ήξεραν από 
νωρίς να εξηγήσουν αυτά τα σημάδια. Η μητέρα του, έλεγαν, ότι δεν έστεκε καλά, αλλά πάλι ο νεαρός δεν είχε δείξει κάτι. Οι φίλοι 
του, τα παιδιά που έγιναν έφηβοι μεγαλώνοντας μαζί του δεν είχαν παρατηρήσει κάτι περίεργο. Οι γυναίκες έτρεμαν ότι αυτό θα 
μπορούσε να είχε συμβεί στις ίδιες και οι άντρες, πάλι, τρόμαξαν όχι τόσο για την πράξη, αλλά γιατί ζούσε δίπλα τους, γιατί 
μιλούσαν και συναναστρεφόντουσαν έναν «επικίνδυνο άνθρωπο».<br><br>

Το «δεν θα το ξανακάνω...» συνέχισε ν' ακούγεται για λίγο, μέχρι που οι δύο αστυνομικοί και ο Μαθιός χάθηκαν στην σκόνη του δρόμου 
προς τον Φαλατάδο και από κει στην Χώρα. Αυτοκίνητο δεν είχε φτάσει κοντά στο χωριό –δρόμος δεν υπήρχε– και έπρεπε με τα πόδια να 
φτάσουν μέχρι το κρατητήριο και από κει να οδηγηθεί με ασφάλεια, και με το πλοίο της γραμμής, στο φρενοκομείο της Λέρου. Στην 
<em>«Αποικία Ψυχοπαθών Λέρου» </em>είχαν οδηγηθεί, εξάλλου, χιλιάδες ψυχικά άρρωστοι νέοι. Ούτε ο πρώτος ήταν ούτε ο τελευταίος. Τα ίδια 
σύννεφα που υπήρχαν πάνω από την Λέρο ήταν αυτά που περνούσαν και πάνω από το χωριό του. Ίσως το μόνο που έπρεπε να ψάξει ήταν 
τον μεγάλο βράχο του νέου νησιού, το μόνο που έπρεπε να βρει, μόλις τον άφηναν για λίγο ήσυχο, ήταν ο <em>Χοντρός Γκρεμνός</em> του. <br><br>

Όταν κλείνει μια πόρτα, πάντα ανοίγει μια άλλη. Μπορεί η Λέρος να χρησιμοποιήθηκε, σ' όλη τη διάρκεια του 20ού αιώνα, σαν μια περιοχή 
αντιρρόπησης των εσωτερικών αντιφάσεων της ελληνικής κοινωνίας ή σαν ένας τόπος συγκέντρωσης «κοινωνικών αποβλήτων» κάθε είδους, 
αλλά το όνειρο (ή ο εφιάλτης) θα έβρισκε σ' αυτό το μέρος, ένα τέλος.<br><br>

Μία παράδοση, που χάνεται στην ιστορία και στους αιώνες, θέλει πολλά από τα ελληνικά νησιά να είναι οι τόποι επιλογής για την 
εξορία τρελών, λεπρών και πολιτικών αντιπάλων. Μικρά συνήθως, άγονα, πετρώδη και απόμακρα νησιά προσφέρονται για την ασφαλή 
απομάκρυνση των κάθε είδους ανθρώπινων αποβλήτων από το οργανωμένο και ελεγχόμενο κοινωνικό σώμα. Τόσα και τόσα, αφορισμένα από 
την θάλασσα νησιά, όπως η Ανάφη, η Τζιά, τα Κύθηρα, η Φολέγανδρος, η Σπιναλόγκα, η Ικαρία, η Μακρόνησος, η Λέρος... <br><br>

Τα κλειστά όρια του νησιού, η θάλασσα που παρεμβάλλεται, η ερημιά και η έλλειψη κάθε επικοινωνίας, πέρα από αυτή που ελέγχουν 
απόλυτα οι φύλακες του χώρου, είναι τα ιδεώδη στοιχεία για την ασφαλή απομόνωση του κινδύνου. Είναι ο αποτελεσματικός φράκτης 
και η άμυνα κατά του άλλου, του κακού, του ξένου. <br><br>

Και ο Μαθιός, έζησε τα περισσότερα χρόνια της ζωής του στο νησί της Λέρου και όχι της Τήνου. Ποιός ξέρει τι συνάντησε στο 
ψυχιατρικό αυτό άσυλο: γιατρούς με βέργα στο χέρι, εν είδει αυστηρού δασκάλου; πειθαρχικές πρακτικές άλλων εποχών; μαύρη εργασία 
υπό το πρόσχημα και τη μορφή της εργοθεραπείας; κοκτέιλ φαρμάκων και ενέσεων; <br><br>

Δεν ξέρουμε αν βρέθηκε στο κακόφημο 16ο περίπτερο των γυμνών με τις δερμάτινες χειροπέδες ενσωματωμένες στα κρεβάτια των ασθενών. 
Εκείνο που στέγαζε τα πιο βαριά περιστατικά, κάτω από τις πιο απάνθρωπες και άθλιες συνθήκες διαβίωσης. Δεν ξέρουμε αν βρισκόταν 
κοντά στο 11ο ή το 7ο περίπτερο των παιδιών που όσοι ήξεραν έλεγαν ότι έμοιαζε σαν όαση. Δεν ξέρουμε αν ο Μαθιός έμεινε σιωπηλός, 
αν ψιθύριζε «δεν θα το ξανακάνω» ή αν κραύγαζε για να προκαλέσει τη μοναξιά. <br><br>

Δεν ξέρουμε τι βρήκε στα μακρινά εκείνα μέρη του ονείρου του, αν κατάλαβε ποιο ήταν το όνειρο και ποια η αλήθεια. Δεν ξέρουμε αν 
συνέχισε να βλέπει τα πράγματα του εξωτερικού κόσμου, όχι όπως πραγματικά είναι, αλλά διαφορετικά. Δεν ξέρουμε τίποτα. Αν έμαθε 
και με ποιον τρόπο έφτανε στο επάνω μέρος του θεόρατου βράχου, τα χρόνια που ήταν στο χωριό. Πέταγε μόνος του ή τα σύννεφα τον 
ανέβαζαν; Σκαρφάλωνε με τα γερά του χέρια ή δύο αστυνομικοί με χειροπέδες τον άφηναν εκεί για να κοιτάει μακριά τις κορυφογραμμές 
και ακόμη πιο πέρα. Δεν μάθαμε κάτι άλλο. Δεν ακούσαμε τίποτα. <br><br>

Το μόνο που ξέρουμε ήταν ότι η πραγματικότητα διακόπηκε τόσο βίαια όσο και το όνειρό του. Τα διαφορετικά και δύσκολα συναισθήματα 
που είχε κατά τη διάρκεια των νεανικών του ονείρων τον είχαν κουράσει. Φόβος, άγχος, χαρά, θυμός, ενοχή, ευτυχία, θλίψη... Τόσα πολλά 
και τόσο αντίθετα, ήταν επιζήμια. Τον τρόμαζαν και τον ανάγκαζαν να ξυπνάει, να μην μπορεί να κλείσει μάτι... <br><br>

Η εφημερίδα έγραψε ότι ο Μαθιός –είπαμε, ας τον λέμε Μαθιό– πέθανε στις 25.05.1999 στη Λέρο. Τώρα πια θα μπορούσε να κοιμηθεί χωρίς να κινδυνεύει από κάτι. 
Στον τελευταίο του ύπνο, γεμάτος ελευθερία και αυτοπεποίθηση θα του φανερωνόταν –μόνο σ' αυτόν και σε κανέναν άλλο– με ποιό τρόπο 
θα μπορούσε να ανέβει ψηλά και να μας κοιτάξει όλους από κάτω.

</p></td></tr>


<tr><td><img src="dummy.gif" height="5" width="1"></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><p class="epilogos">
<b>Leopold Dustal,</b> 22.O2.2010	
</p></td></tr>

 
 <tr><td><p class="pagetitle">Giovanni e sua moglie Sofia</p></td></tr>
 <tr><td><p class="prologos">Στα διάφορα έγγραφα και στους εκκλησιαστικούς κώδικες είναι απλά ονόματα. Σχεδόν πάντα, είναι γραμμένα 
 στα λατινικά: «Giovanni e sua moglie Sofia», ο Γιάννης και η γυναίκα του Σοφία. Τα ονόματα αυτά, συχνά κρύβουν μια ολόκληρη ιστορία. 
 Κάποτε με απρόσμενο τέλος...</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/BehindDoor.jpg" border="0"></td></tr></table></td></tr>

<tr><td><p class="pagebody">
Στις αρχές του προηγούμενου αιώνα, η επικοινωνία με τα άλλα νησιά των Κυκλάδων, καθώς και με τον Πειραιά, γινόταν, αραιά και που. Συνήθως 
με καϊκι ή με κάποιο σκυλοπνίχτη της γραμμής. Κλειστή λοιπόν η κοινωνία της Τήνου, ασφυκτικά κλειστή, με πρώτη συνέπεια να γίνονται πολλοί 
γάμοι μεταξύ συγγενών και δεύτερη, απολύτως φυσιολογική, να υπάρχει έξαρση της τρέλας, είτε παθολογικής είτε θείας.<br><br>

Όλοι έχουμε γνωρίσει μοναχικούς ανθρώπους στην ζωή μας (ή έχουμε ακούσει ιστορίες γι αυτούς που μας έκαναν εντύπωση). Αυτοί οι μοναχικοί 
άνθρωποι ήταν όλοι τους σημαδεμένοι. Άλλοι από υπερβολική ομορφιά, άλλοι από μεγάλη ασχήμια, άλλοι από αστραφτερή εξυπνάδα, άλλοι 
θλιμμένοι λόγω κάποιου σοβαρού σωματικού προβλήματος, άλλοι από βαθιά σοφία και άλλοι από τρέλλα. Είτε θεία, είτε δαιμονική, όπως 
γράφει και ο Χιόνης. Ο Γιάννης ήταν ένας από αυτούς...<br><br>

Στα ίδια, εκείνα, δύσκολα χρόνια, το όργωμα γινόταν με τα βόδια. Κάθε γεωργός για να θεωρείται νοικοκύρης έπρεπε να έχει ένα ζευγάρι 
βόδια. Όσοι ήταν φτωχοί και είχαν μόνο ένα βόδι, έπρεπε να βρουν έναν σύντροφο. Έτσι έκαναν σύμπραξη με κάποιον συγγενή τους, που είχε 
και εκείνος ένα βόδι και έκαναν το λεγόμενο ζευγάρι. Αν δεν υπήρχε συγγενής έβρισκαν κάποιον φίλο. Και αν δεν υπήρχε φίλος, πάλευαν με 
ένα ζώο και βοηθούσαν και τα παιδιά, από μικρή ηλικία. Ο Γιάννης ήταν κλειστός άνθρωπος, και οι φίλοι που είχε δεν ήταν πολλοί. Φτωχοί 
οι περισσότεροι και χωρίς ζώα. Ούτε παιδιά, όμως, είχε. Έτσι, το λεγόμενο ζευγάρι γινόταν με ένα μόνο ζώο. Όταν ερχόταν ο καιρός του 
οργώματος, ο Γιάννης, γεμάτος περιφάνεια, πήγαινε στο χωράφι του και το έζευε. <br><br>

Το ζέψιμο των βοδιών ήταν μια ολόκληρη διαδικασία. Έβαζαν πρώτα τα ζώα δίπλα δίπλα (όταν ήταν δύο) και τα έδεναν με τον ζυγό (ζευγά). 
Ύστερα, περνούσαν το αλέτρι με το υνί και σχεδίαζαν τους όργους ενώ κρατούσαν το αλέτρι. Το υνί είναι ένα κομμάτι σίδερο με μυτερή 
προεξοχή που ήταν σφηνωμένο πάνω σε ένα κομμάτι ξύλο και βρισκόταν στη βάση του αρότρου. Ήταν σχεδιασμένο για να μπαίνει βαθιά μέσα 
στο χώμα και να το σκάβει. <br><br>

Όταν όλα ήταν έτοιμα, έκανε τον σταυρό του και έδινε το πρόσταγμα στο ζώο, να ξεκινήσει το όργωμα. Η μέρα ήταν κοπιαστική, γιατί μόλις 
τελείωνε το όργωμα άρχιζε η σπορά και ο Γιάννης, όπως και οι υπόλοιποι χωριανοί, έσπερνε με τα χέρια. Έβαζε το σπόρο, σε έναν ειδικό 
ντορβά. Ακολουθούσε τις αυλακιές που είχε ανοίξει το υνί και με το χέρι σκορπούσε το σπόρο. Για κάθε οργιά και μια χούφτα σπόρο... 
Ήταν χρονοβόρα και κουραστική δουλειά. Άλλοτε κάτω από τον καυτερό ήλιο της άγονης αυτής γης, άλλοτε απροστάτευτος στις άγριες δυνάμεις 
του βωλακίτικου άνεμου και, κάποτε, κάτω από τα βαριά σύννεφα, τα γεμάτα υγρασία...  <br><br>

Ο Γιάννης ήταν ένα παληκάρι με φωτεινά μάτια και ήξερε να κάνει ζευγάρι από πολύ μικρή ηλικία. Είχε παντρευτεί την Σοφία και, όπως 
είπαμε, δεν είχαν αποκτήσει παιδιά. Ήταν και οι δυό τους άξιοι και αγαπημένοι. Όταν η νεαρή Ντουντούκα –έτσι την φώναζαν χαϊδευτικά– 
καθόταν στο τραπέζι και σέρβιρε το μεσημεριανό φαγητό, ο άντρας της την χάιδευε ελαφρά στο κεφάλι, έκαναν και οι δυο τον σταυρό τους, 
εκείνος έκοβε το ψωμί και έτρωγαν ότι είχε ετοιμάσει με φροντίδα η Σοφία.<br><br>

Τα χρόνια περάσαν, και όλα γύρω τους άλλαξαν, μεγάλωσαν. Μεγάλωσαν και οι ίδιοι. Τον Γιάννη τον φώναζαν μπαρμπα-Γιάννη και την Σοφία, 
άμια-Ντουντούκα. Και δεν είχαν αλλάξει μόνο τα ονόματα. Ο άνθρωπος, όσα χρόνια κι αν περάσουν, έχει ανάγκη να εμφανίζει πολλούς εαυτούς: 
μια καθώς πρέπει, άλλη του κλέφτη του υποκόσμου, μια άλλη ερωτική, κάποια του αλαφροΐσκιωτου... <br><br>

Λένε πως, σιγά-σιγά, μπορεί να αναπτύξουμε μια εσωστρεφή τάση, μια ψυχολογική αστάθεια, μια δαιμονική παραφροσύνη. Ποιος ξέρει πόσους 
εαυτούς κρύβουμε μέσα μας και ποιά στιγμή στην ζωή μας βγαίνουν από τα σπλάχνα μας μας και γίνονται μάσκα στο πρόσωπό μας. Μια μάσκα 
με άλλη φυσιολογία, με διαφορετικές γραμμές και συσπάσεις, ένα εντελώς διαφορετικό πρόσωπο. <br><br>

Λένε πως η φυσική και σωματική κόπωση μας οδηγούν και σε ψυχολογική κόπωση που για μερικούς γίνεται αγχώδης διαταραχή με απρόβλεπτες 
συνέπειες. Λένε ότι η λύπη είναι ο πλησιέστερος γείτονας της παραφροσύνης. Λένε πολλά και διάφορα, αλλά ποιος ξέρει τι σκοτεινοί και 
μύχιοι μηχανισμοί λειτούργησαν εκείνην τη μέρα: <br><br>

H άμια-Ντουντούκα κάθονταν σε μια παλιά καρέκλα, εκείνη την στιγμή, δίπλα στο κεντρικό τραπέζι που έτρωγε η οικογένεια όταν τα δύο 
μέλη της ήταν συγκεντρωμένα. Ο άντρας της, ο μπαρμπα-Γιάννης, σκέπασε το κεφάλι της με κάποιο πανί και την παρακάλεσε να μην φωνάξει. 
Σήκωσε τα χέρια του ψηλά και την χτύπησε με το σιδερένιο υνί στο κεφάλι.

</p></td></tr>


<tr><td><img src="dummy.gif" height="5" width="1"></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><p class="epilogos">
<b>Ιρανόν,</b> 04.O2.2010	
</p></td></tr>




<tr><td><p class="pagetitle">Το κουτί με τα γλυκά</p></td></tr>
 <tr><td><p class="prologos">Στα χρόνια της Κατοχής, η τροφή δεν έφτανε για όλους και τα χόρτα ήταν στο επίκεντρο των 
 συνταγών. Στην καλύτερη περίπτωση, ως γλυκό, να είχαν φυλαχτεί λίγες ξεχασμένες σταφίδες ή να είχε ξεμείνει κανένα 
 αποξηραμένο σύκο. Ήταν τα δύσκολα χρόνια της Κατοχής και τα γλυκά ήταν αλλοτινή θύμηση...</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/MarkosGlyka.jpg" border="0"></td></tr></table></td></tr>

<tr><td><p class="pagebody">
Όπως και σήμερα, έτσι και τα χρόνια του πολέμου, όλα τα παιδιά έπαιζαν μαζί μην καταλαβαίνοντας ακριβώς τις δύσκολες στιγμές... 
Ο Μάρκος, ένα ζωηρό παιδί 16-17 χρονών, μια μέρα πήγε στο σπίτι του μικρότερου Ιάκωβου που, ήταν-δεν-ήταν, 10 χρονών. 
«Πεθαίνω για κάτι γλυκό... Έχεις τίποτα να φάμε; μήπως υπάρχει κανένα γλυκό;», τον ρώτησε. Το μικρό παιδί ήτανε μόνο του 
στο σπίτι. Θυμήθηκε ότι υπήρχε ένα παλιό ρώσικο μεταλλικό κουτί, με κάτι άλογα ζωγραφισμένα απ' έξω, που πάντα έκρυβε 
κάποια γλυκά η μητέρα του, πριν από τον πόλεμο ακόμα. Του έδειξε, λοιπόν, το «κουτί των γλυκών», και το αγόρι σκαρφάλωσε 
και το πήρε. Προσπάθησε αρκετά, γιατί ήταν πολύ καλά κλεισμένο και, κάποια στιγμή, κατάφερε να το ανοίξει και να πάρει από 
μέσα ποιος-ξέρει-τι...<br><br>

Μετά από λίγη ώρα γύρισε η μητέρα του μικρού Ιάκωβου στο σπίτι και είδε τα πράγματα στην κουζίνα της ελαφρώς ανακατεμένα. 
Το μικρό παιδί τής αποκάλυψε το τι είχε συμβεί και εκείνη έξαλλη πήγε και έκανε παράπονα στον πατέρα του αγοριού. Ο δικός 
της άντρας έλειπε στο μέτωπο, και έπρεπε μόνη της να μεγαλώσει τα παιδιά της. «Πως μπαίνει στα ξένα σπίτια όταν εκείνη λείπει, 
πως κορόιδεψε το μικρό της το αγόρι»... τέτοια πράγματα του παραπονέθηκε. <br><br>

Ο γερο-Γιακουμής, έλεγαν ότι είναι σκληρός άνθρωπος. Φώναξε έντονα –ίσως και να καταχέρισε τον μικρό. Πήρε ένα χοντρό σκοινί 
και έδεσε τον νεαρό Μάρκο στην κεντρική κολόνα του χωριού, για τιμωρία. Αυτό συγκλόνισε τον μικρό Ιάκωβο. Πέρασαν, 
τουλάχιστον 65-70 χρόνια, μέχρι το μικρό αυτό αγόρι ν' αποκαλύψει την παλιά αυτή ιστορία. Μια ιστορία που δεν είχε 
αναφέρει τόσες δεκαετίες, γιατί ένιωθε και αυτός –βαθιά μέσα του– ενοχές για εκείνο το συμβάν. Ίσως να φοβόταν μην 
κακοχαρακτηρίσει κάποιος την μητέρα του για την τιμωρία εκείνη αφού, δεν ευθυνόταν σε καμία περίπτωση...<br><br>

Ένας παλαιός σέρβικος μύθος αναφέρει πως κάποιος τσάρος φτάνοντας με το στρατό του στα πέρατα του κόσμου, ξεκίνησε για την 
Σκοτεινή Χώρα, όπου ποτέ τίποτα δεν φαίνεται. Μην ξέροντας πώς θα γυρίσουν πίσω, άφησαν έξω από την σκοτεινή είσοδο ένα 
νεαρό πουλάρι μιας φοράδας για να τους βγάλει εκείνη από το σκότος. Η αγάπη για το παιδί της, το μικρό πουλάρι, θα την 
έκανε να γυρίσει σ’ αυτό ακόμα και μέσα από μια απολύτως σκοτεινή χώρα, αφού η φοράδα είναι έξυπνο και συναισθηματικό ζώο 
και, πάνω απ' όλα, είναι μητέρα... <br><br>

Όταν μπήκαν στην Σκοτεινή Χώρα και προχωρούσαν, συνεχώς κάτω από τα πόδια τους αισθάνονταν μικρές πέτρες. Από το σκοτάδι 
τότε άκουσαν μια φωνή: «Όποιος πάρει αυτές τις πέτρες θα το μετανιώσει! Και εκείνος, όμως, που δεν θα τις πάρει, και αυτός 
θα το μετανιώσει». Κάποιοι σκέφτηκαν: «Γιατί να τις πάρω, αφού θα το μετανιώσω;» Και κάποιοι άλλοι: «Για να μην το μετανιώσω 
ας πάρω τουλάχιστον μία πέτρα».<br><br>

Όταν γύρισαν από το σκότος η είσοδος έκλεισε για πάντα πίσω τους. Στο φως του ήλιου, είδαν πως οι πέτρες ήταν πανάκριβες, 
σπάνιες και πολύτιμες. Τότε όλοι αυτοί που δεν πήραν το μετάνιωσαν, αλλά κι αυτοί που πήραν μόνο μία το μετάνιωσαν, γιατί 
θα μπορούσαν να έχουν πάρει περισσότερες.<br><br>

Μία από τις παραλλαγές, στο τέλος του μύθου, λέει πως ο τσάρος έδεσε γερά σε δέντρα όλους αυτούς που δεν τόλμησαν να 
πάρουν τις πέτρες από το σκοτεινό εκείνο μέρος γιατί με την κίνησή τους αυτή έδειξαν τον φόβο τους, κάτι που δεν ήταν 
επιτρεπτό για το ηθικό του υπόλοιπου στρατεύματος. Αν, κάποτε, ερχόταν πόλεμος έπρεπε να δείχνουν τολμηροί και έτοιμοι 
να πάρουν στα χέρια τους τέτοιες αποφάσεις. Αν, βέβαια, ερχόταν ποτέ πόλεμος...<br><br>

Τώρα, αν σας πω ότι αυτός ο μύθος ήταν γραμμένος επάνω στο παλιό ρώσικο μεταλλικό κουτί με τα γλυκά, θα το πιστέψετε;

</p></td></tr>


<tr><td><img src="dummy.gif" height="5" width="1"></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>

<tr><td><p class="epilogos">
<b>Ιρανόν,</b> 8.04.2011	
</p></td></tr>

<tr><td><br></td></tr>

</table>
</td>

		<table cellpadding="0" cellspacing="0" align="center" width="868">
			<tr>
				<td height="40" bgcolor="000000" align="left">
					<p class="bodydata2">Copyright © Leopold Dustal, 2010 - Saved for preservation</p>
				</td>
			</tr>
		</table>
	</body>
</html>

