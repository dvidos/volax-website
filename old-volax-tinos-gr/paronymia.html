<html>
<head>
	<meta http-equiv="Content-Language" content="en-us">
	<meta http-equiv="Content-Type" content="text/html; charset=UTF-8">
	<meta name="keywords" content="Βωλάξ">
	<title>Βωλάξ</title>
	<link rel="stylesheet" href="theme/appearance.css">
	<LINK REL="SHORTCUT ICON" HREF="theme/volax.ico">
	<script type="text/javascript" language="JavaScript1.2" src="stm31.js"></script>
	<script type="text/javascript" language="JavaScript1.2" src="jquery.js"></script>
</head>

<body bgcolor="#8fb7d0" topmargin=0 background="theme/bg2.jpg" style="background-repeat:repeat-x;">
	<table cellpadding="0" cellspacing="0" align="center">
		<tr>
			<td>
				<table cellpadding="0" cellspacing="0">
					<tr>
						<td style="padding-right:20px;" >
							<img src="theme/logo.jpg"></td><td style="padding-right:80px; background-repeat:no-repeat;" background="theme/green.jpg" valign="top" class="titlewhite2"><a class="titleblack10" href="ligalogia.asp">www.volax-tinos.gr</a><br><a class="titlewhite2" href="ligalogia.asp">Ποιοι είμαστε</a>
						</td>
						<td style="padding-right:20px;">
							<a href="ContactForm.asp"><img src="theme/talk.jpg" border="0"></a>
						</td>
						<td style="padding-right:10px;">
							<a href="vour.asp"><img src="theme/wd01.jpg" border="0"></a>
						</td>

					</tr>
				</table>
			</td>
		</tr>
		<tr>
			<td id="tdMenu">
				<!-- menu was here -->
			</td>
		</tr>
	</table>



<SCRIPT LANGUAGE="JavaScript">
function openWindow(URL,x,y) {
  x=x+15;
  y=y+25;
  if (x<screen.availWidth) {
    var nLeft,nTop
    nLeft=(screen.availWidth-x)/2
    nTop=(screen.availHeight-y)/2    
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=0, width="+x+", height="+y+", left="+nLeft+", top="+nTop);
  } else {
    newWindow = window.open(URL, "myNewWindow", "toolbar=0, location=0, directories=0,"+
    "status=0, menubar=0, scrollbars=1, resizable=1, width="+(screen.availWidth-30)+", height="+y+", left=15, top=100")
  }
  //newWindow.document.title="PocketBiz Demo"
}

</SCRIPT>


<table cellpadding="0" cellspacing="0" align="center" width="868" height="38"><tr><td></td></tr></table>

<table cellpadding="0" cellspacing="0" align="center" width="868">
  
<td valign="top" bgcolor="white">
  <table cellpadding="0" cellspacing="0">
     <tr><td width="193" height="39" bgcolor="b5e1e5"><p class="titleblack">Τα πάντα για το χωριό!</p></td></tr>
     <tr><td bgcolor="bfbdbd" background="theme/wd_02.jpg" style="background-repeat:no-repeat;"><p class="body">
     <a class="body" href="press.html">εφημερίδες \ περιοδικά</a><br>
     <a class="body" href="biblia.html">βιβλία</a><br>
     <a class="body" href="tv.html">τηλεόραση \ internet</a><br><br>
     </p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika.html">Ζωγραφική</a></p></td></tr>
     <tr><td width="193" height="39" bgcolor="41637e"><p class="titlewhite" ><a class="titlewhitelink" href="eikastika2.html">Φωτογραφία</a></p></td></tr>
     <tr><td width="193" height="39" bgcolor="e6d7a4"><p class="titleblack">Forget me not!</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="totektora.html">αναμνήσεις - σχόλια<br></a></p></td></tr>
     <tr><td width="193" height="39" bgcolor="e6d7a4"><p class="titleblack">Σύνδεσμοι</p></td></tr>
     <tr><td bgcolor="b5e1e5" height="36"><p class="body"><a class="linkfoto" href="links.html">σερφάρισμα στο... νησί</a>
     </p></td></tr>
     <tr><td bgcolor="7f95a8" align="center" height="209" valign="middle"><img src="theme/rock.jpg"></td></tr>
 </table>
</td>
   

<td valign="top" bgcolor="white" align="left">
 <table cellpadding="0" cellspacing="0" align="center" width="675">
 <tr><td><p class="pagetitle">Τα παρωνύμια του χωριού</p></td></tr>
 <tr><td><p class="prologos">Σε αυτήν εδώ τη σελίδα θα προσπαθήσουμε να φτιάξουμε έναν, όσο το δυνατόν πιο πλήρη, κατάλογο με τα παρατσούκλια των κατοίκων του χωριού. Ξεκινήσαμε την έρευνα από από τις μνήμες των μεγαλυτέρων κατοίκων του χωριού και προχωρήσαμε, σταδιακά, μέσα από τις σημειώσεις των κωδίκων της Βωλάξ (χοντρικά από το 1850 μέχρι το 1960).</p></td></tr>
 <tr><td style="padding-top:8px; padding-left:25px;"><table align="left" cellpadding="0" cellspacing="0px"><tr><td style="padding-right:8px;"><img src="http://volax.gr/uploads/jimel/old_site/images/puppets.jpg" border="0"></td></tr></table></td></tr>

<tr><td style="padding-top:20px; padding-left:25px;"><img src="theme/greyline.jpg"></td></tr>

<tr><td><p class="pagebody">
Αν και στην Τήνο ήταν συχνότατη (και παραμένει) η πρόσαψη παρωνυμίων (και όχι υποχρεωτικά μόνο για τον διαχωρισμό προσώπων με το ίδιο όνομα), από το Β' Βιβλίο Θανάτων Τήνου (1715-1750) βλέπουμε ότι τα παρατσούκλια κατείχαν θέση οικογενειακών ονομάτων, αφού αυτά είχαν, σε πολλές περιπτώσεις, παραληφθεί. Πράγμα που σημαίνει ό,τι τα συγκεκριμένα άτομα ήταν γνωστά ευρύτερα όχι με το οικογενειακό τους όνομα, αλλά με το παρωνύμιό τους, το οποίο τα συνόδευε ως το θάνατο. <font class="pagebodygreen">[π. Μάρκος Φώσκολος]</font><br><br>

Η δύναμη, λοιπόν, που είχαν τα παρατσούκλια ήταν έντονη. Από το 1850, που πραγματευόμαστε, τα περισσότερα παρωνύμια είναι «πατρωνυμικά». Ο κύριος όγκος των πατρωνυμικών είναι ένα βαπτιστικό όνομα (αλλά, δευτερευόντως, και οποιαδήποτε άλλη βάση) στο οποίο προστίθενται παραγωγικά επιθήματα. 
Αυτό, διευκόλυνε την διάκριση ατόμων με το ίδιο όνομα, αφού οι κοινωνίες των χωριών ήταν κλειστές. Έτσι έχουμε τις απλές παραλλαγές των μικρών ονομάτων:<br><br>

(Αγνή)<em> Ανεζούλα, Ανέζα</em><br>
(Αντώνιος)<em> Αντωναρός (τουλάχιστον από το 1861), Αντωνάς, Αντωνάκας</em><br>
(Βαρθολομαίος) <em> Μπόρτολος, Μπόρτουλας, Πόρτολος (1862), Πορτολομιός </em><br>
(Γεώργιος) <em> Ζώρζος, Ζωρζής, Γιώρης, Γιουργαλάς (Jurghalàs), Γιωργούλας, Τζώρτζης</em><br>
(Δαμιανός) <em> Νταμιάνος </em><br>
(Ελισάβετ) <em> Ζαμπέτα </em><br>
(Ιωάννης) <em> Ζαν(ν)έντας, Ζαννής, Ζανάκης (1862), Ζουάννης, Τζουάννες, Γιαννακός (μόνο μια φορά, το 1870), Γιαννούλης, Ζαν(ν)ουλής, Γιαν(ν)έντας (1859), Γιαννούλας</em><br>
(Ιωσήφ) <em> Γκιουζές, Πέπος, Ιωσήφης, Σήφης</em><br>
(Mαρία) <em> Mαρούλα, Μαργίτσα, Μαριγώ (Marigo'), Μαρί, Mαριόγκα (Mariongo) </em><br>
(Ματθαίος) <em> Μαθιός </em><br>
(Νικόλαος) <em> Νικολής, Νικολός, Νικόλας </em><br>
(Φραγκίσκος) <em> Φραγκούλης, Φραγκιάς, Φραγκούλας</em> κ.λ.π. <br><br>

Παράλληλα με αυτά, έχουμε ονόματα γυναικών που βασίζονται στο βαπτιστικό τού ονόματος των αντρών τους: η γυναίκα του Γιωργούλα > <em>Γιωργούλενα</em>, του Νικολή > <em>Νικολάκενα </em>κ.λπ. ή βασίζονται στο παρωνύμιο του ονόματος των αντρών τους (για την ορθογραφία, κρατάμε το "ε" και όχι το παλαιότερο "αι"): <br><br>

Λουκία <em>"Γάτενα", </em><br>
Λουκία <em>"Κακάλενα", </em><br>
Λουξάνδρα <em>"Μαγειρέλινα", </em> <br>
Μαρία <em>"Ζωργάνενα" (Zargarina και Zorganena· 1788), </em> <br>
Μαριέτα ή Μαρούλα <em>"Κασκίνενα",</em><br>
Ειρήνη <em>"Νικολακάκενα" </em> (γραμμένο ως <em>"Νηκωλακάκαινα"</em>),<br>
Ρόζα <em>"Ντουντούδενα",</em> <br>
και: <em>"Γιολαρίνενα", "Μπουνγκιούδενα"</em> (με καταγωγή από το Αγάπη) κ.λ.π. <br><br>

Πολλές γυναίκες έγιναν γνωστές με το ουσιαστικό «μαντάμ» πριν από το όνομά τους, που απεδείκνυε τον χρόνο παραμονής τους στην Κωνσταντινούπολη και την Σμύρνη: π.χ. μαντάμ Δελλασούδα, μαντάμ Λοράντο(υ), μαντάμ Λουτζίκα, μαντάμ Μαρί, μαντάμ Πετρί κ.λ.π. Κάποτε γύρω στα 1870 βρίσκουμε και την "Ειρήνη της Σμύρνης", ψευδώνυμο που δεν το προσθέτουμε στον παρακάτω κατάλογο.<br><br>

Έχουμε ψευδώνυμα που δήλωναν αρχικά επάγγελμα ή αξίωμα, τα λεγόμενα «επαγγελματικά»: <em>Καλογραία </em>(Ερίνη, 1858), <em>Μάγερας </em> (Ζώρζης, 1858), <em>Μάγερας </em>(Ιωάννης Φυρίγος, 1880), <em>Λαδάς </em>(Ιωάννης, 1861), <em>Σαγκάρ'ς </em>(από το τσαγκάρης), <em>Μπακάλαινα </em>κ.α. <br><br>

Πολλά από τα παρωνύμια ήταν «οικογενειακά». Είχαν τέτοια δυναμική και περνούσαν από πατέρα στον γιό: <em>Καρύδας, Γκανάνης, Ντουντός</em> κ.α. Κάποιες φορές πέρασε και σε εγγόνια, τρίτη γενιά, δηλαδή, όπως το <em>Μάγκος</em>, ή και τέταρτη γενιά, όπως τα <em>Λακάς, Μάγερας</em> κ.α.<br><br>

Το χωριό ήταν μικρό και πολλοί από τους γάμους γινόντουσαν ανάμεσα στα τρίτα ξαδέρφια. Τα ονόματα και τα επώνυμα ήτανε μέσα από έναν κλειστό κύκλο. Χωρίς τα ψευδώνυμα υπήρχε μεγάλη σύγχυση. </p></td></tr>
<tr><td background="images/video.jpg" width="625px" height="43px"  style="background-repeat:no-repeat"><p style="padding-left:70px;"><a class="videolink" href="Skiad_Syggeneies.mp3">«Από κει είμαστε γενιά εμείς...»</a></p></td></tr>
 <tr><td><p class="epilogosn">
«Αλλά η Βουλάξ ενώ είχ'... ήτανε όλο συγγενολογιά. Mικρό το χωριό, έπαιρνε ο ένας του αλλουνού την κόρη..»<br>
διήγηση: Ιάκωβος Ζαλώνης (88 ετών)<br>
ηχογράφηση: 15.05.2012<br>
διάρκεια: 1:44 
</p></td></tr>

<tr><td><p class="pagebody"> Μερικά παρωνύμια οικογενειών ξεκίνησαν από άλλα χωριά, αλλά καταγράφονται σ' αυτή τη σελίδα είτε γιατί οι φέροντες μετοίκησαν από κάποια χρονική συτιγμή εδώ: π.χ.<em>Μανίκας </em> (από τα Μοναστήρια), <em>Καρύδας </em> (από το Αγάπη) κ.α., είτε γιατί παντρεύτηκαν κοπέλες του χωριού και έχουν αποκτήσει σπίτι στην Βωλάξ: <em>Μπεργαλής </em> (από τον Κουμάρο)  κ.λ.π.<br><br>

Μέσα στα έγγραφα και τους διάφορους κώδικες έχουμε βρει παρωνύμια ανθρώπων που είχαν επαφή με το χωριό μας, αλλά δεν κατοικούσαν στην Βωλάξ, γι' αυτό και δεν τα καταγράφουμε στον παρακάτω κατάλογο (π.χ. ο Γ. Φυρίγος "Jacerdos" από την Περάστρα, Mαρία του Παπά (Maria tu Papa') από την Στενή, ο Α. Δελλατόλας "Therio" (Θεριό ή Θηρίο;) από το Αγάπη, ο Γ. Δελατόλλας "Σέλινος" από το Αγάπη, ο I. Λεβαντής "Σταρός" και πολλοί άλλοι) <br><br>

Ας τα πάρουμε με αλφαβητική σειρά και κάποια από αυτά θα τα σχολιάσουμε. Δεν αναφέρουμε δίπλα στα ψευδώνυμα τα κανονικά ονόματα των χωρικών –εκτός αν έχει περάσει πάνω από ένας αιώνας– προς αποφυγή πιθανών παρεξηγήσεων. Ούτε εξηγούμε κάποια από αυτά που μπορεί να δυσαρεστήσουν τους ζώντες ή τους απογόνους τους. <br><br>

<strong>Αβελής</strong><br>
Πρόκειται για το ψευδώνυμο του Πέτρου Φυρίγου (Αvveli), πίσω στα 1820.<br> 
<strong>Αβλάμ'ς</strong><br>
Χωρικός που έμενε στο παλιό σπίτι του Φραγκούλα. Προέρχεται από τη λέξη βλάμης που στην ντοπιολαλιά ακουγόταν ως <em>Αβλάμ'ς</em> 
(υπήρχε και η ηχητική σχέση με τις παρόμοιες <em>αλάνης, αντάμης, ασίκης, ατζέμης</em> κ.α.)<br><br>

<em>Βλάμης </em>είναι λέξη αλβανικής προελεύσεως (vlam) που σημαίνει αυτόν όπου μέσα από μια τελετουργία υπόσχεσης, ο διά κοινωνίας 
αίματος, όπως έλεγαν, αδελφοποιείται με άλλον, δηλαδή τον αδελφοποιτό, τον σταυραδερφό. <br><br>

<em>Βλάμηδες</em>, ακόμη, ονόμαζαν τα κατώτερου βαθμού μέλη της Φιλικής Εταιρείας, δηλαδή όσους, κυρίως, δεν γνώριζαν γραφή και ανάγνωση. Οι Βλάμηδες έδιναν θρησκευτικό όρκο και θεωρούνταν απλοί αδελφοποιτοί χωρίς να γνωρίζουν τον κύριο σκοπό της Φιλικής Εταιρείας. Με το όρο βλάμηδες αναφέρεται επίσης και πατριωτική εταιρεία που ιδρύθηκε στη Σμύρνη από τον Κρητικό Μελιδώνη και άλλους. Αποκλειστικός σκοπός της ήταν να εξοπλίσει χιλιάδες ορεινούς Έλληνες για την απελευθέρωση της Μικράς Ασίας. Μεγάλο μέρος από αυτούς κατέφυγε στη Σάμο και εν συνεχεία στην Πελοπόννησο και στην Κρήτη.<br><br>

Αργότερα σήμαινε, φίλος, σύντροφος, αλλά και εραστής. Η σημασία της λέξης συνδέθηκε και με αυτόν που έχει υψηλό φρόνημα, ανδρεία, φιλότιμο. Βέβαια και με αυτόν ο οποίος είναι ευέξαπτος και έτοιμος να αντιπαρατεθεί. Στα σύγχρονα λεξικά ταυτίζεται με την έννοια του μάγκα.<br><br>

Στο ρεμπέτικο (εντοπίζεται σε περισσότερους από 15 τίτλους τραγουδιών), μα και αλλού, πέρασε ως όρος που χαρακτήριζε τον έμπιστο άνθρωπο με τον οποίο μπορείς να συνεργαστείς, αυτόν με τον οποίο νιώθεις αλληλεγγύη, τον έμπιστο φίλο. Διατήρησε, δηλαδή, τις περισσότερες από τις αρχικές σημασίες της λέξης. Εμφανίζεται και στο θηλυκό <em>(βλάμισσα)</em>.<br> 
<strong>Aγανάρας</strong><br>
Παλιό παρωνύμιο στο χωριό που αναφέρεται στον Ματθαίο Φυρίγο και το βρίσκουμε σε κώδικα του 1867. Άγνωστη η προέλευσή του.<br>  
<strong>Αηδόνι, το</strong><br>
<strong>Αντουλάς</strong><br>
Βρίσκουμε σήμερα το επώνυμο Αντουλάς σε μικρό αριθμό.<br>
<strong>Αντωνάς</strong><br>
<strong>Αντωνάκας</strong><br>
<strong>Αντωναρός</strong><br>
Το βρίσκουμε το 1893 σε κάποιον Ξενόπουλο, ως παραλλαγή του ονόματος Αντώνης (Adonaro').<br><br>

<strong>Βουργάρα, Βουλγάρα</strong><br>
Άλλο ένα παρωνύμιο που φθάρθηκε μέσα στον χρόνο: Ξεκίνησε σαν Βουργάρα και κατέληξε ως Βουλγάρα. Πάντως και τα δύο σημαίνουν το ίδιο: Στα σατιρικά γυμνάσματα του Παλαμά <font class="pagebodygreen">[Β15, Νουμάς 6.01.1908]</font> διαβάζουμε το πολυειπωμένο:<br>
&nbsp;&nbsp;&nbsp;&nbsp;&nbsp;&nbsp;&nbsp;<em>«Στο αίμα μου κρατώ κι από μια στάλα<br>
&nbsp;&nbsp;&nbsp;&nbsp;&nbsp;&nbsp;&nbsp;ξένες κι οχτρές κάθε λογής πατρίδες.<br>
&nbsp;&nbsp;&nbsp;&nbsp;&nbsp;&nbsp;&nbsp;Και βουργάρα η ψυχή μου και τουρκάλα.<br>
&nbsp;&nbsp;&nbsp;&nbsp;&nbsp;&nbsp;&nbsp;Κούρδοι, Καραμανίτες, Οσμαλήδες,<br>
&nbsp;&nbsp;&nbsp;&nbsp;&nbsp;&nbsp;&nbsp;Τούρκοι, η σπάθα σ’ εσάς του Ταμερλάνου!<br>
&nbsp;&nbsp;&nbsp;&nbsp;&nbsp;&nbsp;&nbsp;[...]»</em><br>
Στην Άνδρο, στην Μεσαριά, υπάρχει η Παναγία Βουργάρα. Άλλοι, πιστεύουν ότι το  παρωνύμιο "Βουργάρα", προκύπτει από τον χαρακτήρα του συγκεκριμένου ατόμου στο οποίο δόθηκε: πανέξυπνη, πονηρή αλλά και φιλοχρήματη. Είναι γνωστό το δημοτικό από την Βέροια. Σ' αυτό, ο Καπετάνιος ή πραματευτής κλείνει συμφωνία με τη Βουργαροπούλα και της δίνει όλα τα κέρδη του (χίλια φλωριά και πεντακόσια γρόσια [=χίλια καραγρόσια]) για να κοιμηθούν μια νύχτα μαζί. Η πονηρή Βουργαροπούλα είτε με το πιοτό είτε με μεθυστικά αρώματα κατάφερε 
να κοιμίσει τον πελάτη της και να μείνει ανέπαφη, και, όταν εκείνος το πρωί ξεμέθυστος, της ζήτησε πίσω τα λεφτά του, εκείνη αρνήθηκε να του τα επιστρέψει, γιατί ισχυρίστηκε ότι δεν αθέτησε αυτή τη συμφωνία τους, αλλά εκείνος δεν ήταν σε θέση να απολαύσει την προσφορά της! Τυπικά το δίκιο είναι με το μέρος της Βουργαροπούλας. Εκείνη του παρέδωσε "το χωράφι" (εννοώντας το σώμα της) που του είχε υποσχεθεί και δεν φταίει αυτή, αν εκείνος δεν ήταν σε θέση να το "καλλιεργήσει". Ας είχε ο πελάτης το νου του να μην αποκοιμηθεί. <font class="pagebodygreen">[Πηγή: Εφημερίδα Λαός, Ημαθία 18.11.2007]</font><br>

&nbsp;&nbsp;&nbsp;&nbsp;&nbsp;&nbsp;&nbsp;<em>Δώδικα χρόνους έκαμα στους κλιέφτους καπιτάνους / χίλια φλουργιά καζάντισα κι χίλια καραγρόσα <br>
&nbsp;&nbsp;&nbsp;&nbsp;&nbsp;&nbsp;&nbsp;κι μια βραδιά τα ξόδιψα σι μια Βουργαροπούλα / πό 'χει του μάτι σαν ιλιά, του φρύδι σα γαϊτάνι, <br>
&nbsp;&nbsp;&nbsp;&nbsp;&nbsp;&nbsp;&nbsp;του δόλιου του ματόιφυλλου σαν κροσ' απού μαντήλι. / Βουργάρα ήταν πουνηρή… <br>
&nbsp;&nbsp;&nbsp;&nbsp;&nbsp;&nbsp;&nbsp;Κρασί, ρακί τουν πότιζιν όσου να τουν μιθύσει / κι του προυί σηκώνουνταν βαργιά απού τουν ύπνου. <br>
&nbsp;&nbsp;&nbsp;&nbsp;&nbsp;&nbsp;&nbsp;–Δωσ' μι, Βουργάρα μ', τα φλουργιά, δωσ' μι τα καραγρόσα!<br>
&nbsp;&nbsp;&nbsp;&nbsp;&nbsp;&nbsp;&nbsp;–Τι λιες, τι λιες, Βουργάρου γιε μ', τι λιες, τι κουβιντιάζεις; / γώ χουράφ', σι πούλησα, θέλου να του πληρώσεις!</em> <br>
 
Ή την παραλλαγή του: <font class="pagebodygreen">[Α. Passow, Popularia Carmina Graeciae Recentioris, CCCCLXXX, Lipsiae 1860]</font><br><br>

&nbsp;&nbsp;&nbsp;&nbsp;&nbsp;&nbsp;&nbsp;<em>Ένας πασάς ροβόλαε στης Βουργαριάς τον κάμπο, <br>
&nbsp;&nbsp;&nbsp;&nbsp;&nbsp;&nbsp;&nbsp;βλέπει τον κάμπο κι ειν' πλατύς και το νερό περίσσιο, <br>
&nbsp;&nbsp;&nbsp;&nbsp;&nbsp;&nbsp;&nbsp;βάνει ζευγάρια τριάντα δυο, ζευγίτες τριανταπέντε,<br> 
&nbsp;&nbsp;&nbsp;&nbsp;&nbsp;&nbsp;&nbsp;βάνει κι ένα κρασόπουλο, μικρή Βουργαροπούλα. <br>
&nbsp;&nbsp;&nbsp;&nbsp;&nbsp;&nbsp;&nbsp;Όσοι διαβάτες κι αν διαβούν, όλοι κρασί γυρεύουν, <br>
&nbsp;&nbsp;&nbsp;&nbsp;&nbsp;&nbsp;&nbsp;διαβαίν' κι ένας πραγματευτής κι ένας καλός αφέντης:<br> 
&nbsp;&nbsp;&nbsp;&nbsp;&nbsp;&nbsp;&nbsp;–Βουργάρα, βάλε μας κρασί, κρασί, ρακί να πιούμε. <br>
&nbsp;&nbsp;&nbsp;&nbsp;&nbsp;&nbsp;&nbsp;Και το κρασί της ειν' ξυνό και το ρακί φαρμάκι. <br>
&nbsp;&nbsp;&nbsp;&nbsp;&nbsp;&nbsp;&nbsp;–Χίλια φλωριά καζάντισα και πεντακόσια γρόσια, <br>
&nbsp;&nbsp;&nbsp;&nbsp;&nbsp;&nbsp;&nbsp;πάρ' τα, Βουργάρα, μια βραδιά να κοιμηθούμ' αντάμα. <br>
&nbsp;&nbsp;&nbsp;&nbsp;&nbsp;&nbsp;&nbsp;–Μετά χαράς σ', αφέντη μου, να κοιμηθούμ' αντάμα! <br>
&nbsp;&nbsp;&nbsp;&nbsp;&nbsp;&nbsp;&nbsp;Σήκου, Μαριώ, και στρώσε μας έξω στο περιβόλι. <br>
&nbsp;&nbsp;&nbsp;&nbsp;&nbsp;&nbsp;&nbsp;Στρώσε πάτους βασιλικούς καλούς και μαντζουράνες, <br>
&nbsp;&nbsp;&nbsp;&nbsp;&nbsp;&nbsp;&nbsp;βάλε και στο προσκέφαλο σαράντα λίτρες μόσκο. <br>
&nbsp;&nbsp;&nbsp;&nbsp;&nbsp;&nbsp;&nbsp;Κι ο νιός από τις μυρωδιές έπεσ' αποκοιμήθη <br>
&nbsp;&nbsp;&nbsp;&nbsp;&nbsp;&nbsp;&nbsp;και το ταχύ σηκώθηκε σα μήλο μαραμένο. <br>
&nbsp;&nbsp;&nbsp;&nbsp;&nbsp;&nbsp;&nbsp;–Δωσ' μου, κυρά μ', τα γρόσια μου, δωσ΄μου και τα φλωριά μου!<br> 
&nbsp;&nbsp;&nbsp;&nbsp;&nbsp;&nbsp;&nbsp;–Εγώ χωράφι σού 'δωσα να σπείρεις, να θερίσεις, <br>
&nbsp;&nbsp;&nbsp;&nbsp;&nbsp;&nbsp;&nbsp;[...]</em><br><br>

Σε παλιό έγγραφο (30.11.1753) βρίσκουμε και τον Nicola τον Burgari.<br><br>

<strong>Βουράκι, το</strong><br>
<strong>Γάτας // Γάτενα</strong><br>
Στην αργκώ των τελευταίων δεκαετιών, γάτα είναι το προσεκτικό και ευέλικτο άτομο, από την εικόνα του αιλουροειδούς που προσέχει που βάζει το πόδι του. Λέμε: «αυτός είναι γάτα». Ακόμη, ο έξυπνος άνθρωπος, ο καπάτσος, αυτός ο οποίος βρίσκει εύκολα λύσεις σε προβλήματα και πηγαίνει μπροστά. <br><br>

Παρ' όλα αυτά, εικάζεται ότι δεν χρησιμοποιήθηκαν οι παραπάνω ιδιότητες για να προκύψει το συγκεκριμένο ψευδώνυμο.<br>
<strong>Γιανέντας</strong><br>
Ξεκίνησε να είναι παραλλαγή του «Γιάννης>Γιανέντας» με παλαιότερη εγγραφή στους Κώδικες στις 12.11.1859. Μέσα στα επόμενα 40 χρόνια (1893) έφτασε να γίνει ψευδώνυμο και σε Γιώργο (Φυρίγο) πρωτότοκο γιο του Ιωάννη Φυρίγου. Σε Γιώργο (Βίδο) ήταν και η τελευταία φορά που ακούστηκε (δεκαετία του '40) ώστε να μην συγχέεται με άλλον Γιώργο Βίδο.<br><br>
<strong>Γιαννούλας</strong><br>
<strong>Γιόλαρος // Γιολαρίνενα</strong><br>
<strong>Γιωργούλας // Γιωργούλενα</strong><br>
<strong>Γιουργαλάς (Jurgalàs)</strong><br>
Αναφέρεται στον Γιώργο Φυρίγο, το 1893 (Jurghala's).<br><br>

<strong>Γιούργoς (Jurghos)</strong><br>
Προκύπτει από παραλλαγή του ονόματος «Γιώργος» και αναφέρεται σε κάποιον Βίδο (1893).<br><br>
<strong>Γκανάνης</strong><br>
<strong>Γκιουζές</strong><br>
1) τουρκ. güzel o ο όμορφος, ο ωραίος, ο εμφανίσιμος 2) göz το μάτι.<br><br>

<strong>Γλίνενα </strong><br>
Γλίνα είναι το λίπος του κρέατος, η λίγδα. Συχνά οι λέξεις που έχουν ως αφετηρία τις σημασίες «κολλώ, κόλλα» τείνουν προς σημασιολογική χειροτέρευση, δηλ. καταλήγουν να δηλώνουν χαρακτηριστικό ή ιδιότητα που θεωρούνται δυσάρεστα. Αυτό είναι εμφανές στο λεξιλόγιο της αρχαίας γλώσσας. Στη ρίζα glei- προέκυψαν οι λέξεις γλία (κόλλα), γλίτσα, γλίνη (λίγδα), γλοιώδης κ.λπ. <font class="pagebodygreen">[Μπαμπινιώτης, Ετυμολογικό Λεξικό, σ. 310]</font>

Η εκδοχή για το όνομα <em>«Γλήναινα»</em> (έτσι το βρήκαμε γραμμένο) είναι ότι αναφερόταν σε κάποια γυναίκα με το όνομα Ειρήνη, στα μέσα του 190υ αιώνα, που ζούσε 
λιτά και φτωχικά. Της παραχωρήθηκε και έμενε σε ένα μικρό χώρο σε κατώι της εκεί, που στα κιούπια, φύλαγαν τη γλίνα και τα 
λουκάνικα. Στην Κρήτη <em>«γληνοκουρούπα»</em> λέγεται το κιούπι (η κουρούπα) που βάζουν τη γλίνα (παλ. γλήνα) 
<font class="pagebodygreen">[Ιδομ. Ι. Παπαγρηγοράκης, Λεξικό, Χανιά 1956]</font><br>
<strong>Ζανέντας</strong><br>
<strong>Ζανουλής</strong><br>
<strong>Ζαργάνινα, Ζωργάνενα (βλ. πιο πάνω)</strong><br>
<strong>Ζουάννης </strong><br>
Βενετσιάνικη εκφορά του Γιάννη.<br>
<strong>Κάβος </strong><br>
Η εύκολη σκέψη είναι ότι αναφέρεται στον κάβο (ιταλ. cavo), το ακρωτήριο. Πιο πιθανό, θα ήταν να φανερώνει τον "τίτλο" που έφεραν διάφοροι κάτοικοι των χωριών που για συγκεκριμένο χρονικό διάστημα (σε σχεδόν παράλληλη θέση με τους επιτρόπους των εκκλησιών) βοηθούσαν στο μάζεμα των χρημάτων για τα έσοδα της ενορίας. <br><br>

Ο φιλόλογος Νίκος Ι. Λεβογιάννης προσθέτει άλλη μια ερμηνεία: <em>«Στα χρόνια της Τουρκοκρατίας δεν ήταν εύκολα τα ταξίδια. Για να ταξιδέψει κάποιος έπρεπε να βρει καϊκι, που θα πήγαινε σε κάποιο από τα λιμάνια του Αιγαίου, τη Σμύρνη, την Πόλη, τον Πειραιά. Συνήθως εκείνοι που ταξίδευαν, μπάρκαραν στα καϊκια ως πλήρωμα. Προφανώς, έτσι πλήρωναν το ναύλο τους, δουλεύοντας μέσα στο καϊκι»</em>. <br><br>

Συνήθως, οι άνθρωποι αυτοί, έμεναν πολύ μακριά από τη θάλασσα και είχαν φυσικά άγνοια από ναυτικές εργασίες και αρκετές δυσκολίες προσαρμογής. Για να τους πειράξουν στη διάρκεια του πολυήμερου ταξιδιού, τους έβγαζαν το παρατσούκλι τους, από την αντίστοιχη εργασία τους: αυτός που δούλευε μέσα στο καϊκι, μαζί με άλλους συνταξιδιώτες, στο τέντωμα των πανιών και το <em>βιράρισμα </em>των κάβων, λεγόταν <em>Κάβος</em> (σ.σ. Γιάννης Φυρίγος, 1859), αυτός που δούλευε στα παλάγκα του καϊκιού, λεγόταν <em>Παλαγκιάς</em> κ.λ.π.<br>

<strong>Κακάλας // Kακάλενα</strong><br>
Καυκάρα είναι «το πετρώδες και (μη) ευγαίον έδαφος», άγονα τμήματα γης, γεμάτα με φρύγανα, κατάλληλα μόνο για βοσκοτόπια. Το τοπωνύμιο Καυκάρια, το βρίσκουμε σε χωράφι βωλακίτη, που βρίσκεται πέρα από τον Πετριάδο, στα Βουρνά.<br> 

Στην Μύκονο και την Αμοργό απαντούμε τα τοπωνύμια Καυκάρα και Καυκάλα ήδη από τον 17ο αιώνα. Υπάρχει η θεωρία ότι το παρατσούκλι Κακάλας σημαίνει ο κάτοχος μιας καυκάρας, καυκάλας/κακάλας· αυτός που δεν έχει πλούσια περιουσία παρομοιαζόμενη, κατ' επέκταση, με ένα άγονο χωράφι.<br>
<strong>Καλιάνος</strong><br>
<strong>Καλογραία</strong><br>
Παλιά (1855) αναφερόταν σε κάποια καλόγρια με το όνομα Ειρήνη (Ερίνη), γνωστή και ως Κανέλη. Σε πολλές από τις ιδιόρρυθμες καλόγριες του χωριού δεν χρησιμοποιούσαν το όνομα αλλά την ιδιότητα και τις έλεγαν<em>(καλογραίες)</em>. Σπάνια, όταν το όνομα της καλόγριας δεν απαντούσε σε άλλη κοπέλα του χωριού την φώναζαν με αυτό (π.χ. Ζαπέτα < Ελισαβέτ(τ)α < Ελισάβετ).<br>
<strong>Καμινάσος</strong><br>
Καμίνια στην Τήνο λέγανε του υπαίθριους φούρνους για το κάψιμο μαρμάρων και την παραγωγή ασβέστου 
<font class="pagebodygreen">[π. Ρόκκος Ψάλτης, Σκαλάδος, σ. 171]</font>. Νάσος είναι το υποκοριστικό του ονόματος Ιγνάτιος.<br>
<strong>Καντούνας</strong><br>
Καντούνι είναι το μικρό στενό δρομάκι. Στα βενετικά canton σήμαινε γωνία. <br>
Εδώ έχει άλλη ετυμολογία: Στην Τήνο λέμε καντούνι ένα πολύ μικρό μέρος γης, όπως μια γωνία, που χρησιμεύει μόνο και μόνο για να φυτέψουν ένα-δύο δέντρα, συνήθως ελιές. Αυτός ιδιοκτήτης αυτού του μικρού αγροτεμαχίου έφερε το ψευδώνυμο «Καντούνας». Χωράφι προς την περιοχή Καστρί λέγεται «του Καντούνα».<br>
Ο Ιωάννης Καλούμενος ή Καντούνας (Canduna) βρίσκεται για πρώτη φορά σε έγγραφο του 1863 με καταγωγή από τον Κουμάρο. Ο πατέρας της Μαρίνας του Νίκου του Καλιαμούτου έφερε και αυτός το ίδιο ψευδώνυμο.<br>
<strong>Καπαντσάς</strong><br>
Tουρκικής προέλευσης. Kapanca είναι η παγίδα των ζώων, η μικρή πόρτα. Στην νεοελληνική καπάντζα λένε την παγίδα για τα πουλιά. Στην Tήνο καπάντσα λένε την παγίδα των ποντικιών, την φάκα. Γενικώς έχει α) την έννοια του φτωχού, αυτού που δεν έχει να φάει και κυνηγάει ποντίκια β) του κλειστού (kapan είναι η λαϊκή αγορά με σκέπαστρο, kapanci είναι ο εργαζόμενος σε αυτήν την σκεπαστή αγορά.<br><br> 
<strong>Καρκαβέλενα</strong><br>
<strong>Καρύδας</strong><br>
Καρύδας είναι ο ζόρικος άνθρωπος. Λέμε «σκληρό καρύδι» για το άτομο που δεν υποχωρεί εύκολα σε πιέσεις, σε εκβιασμό, σε επιθέσεις, σε βία.<br><br> 

Καρύδι είναι το μήλο του Αδάμ <em>«του τρέσαρα μια στο καρύδι και έπεσε ξερός»</em> <font class="pagebodygreen">[Ζάχος, σ. 215]</font> 
Επίσης, το χτύπημα στο κεφάλι με τον κόμπο του μέσου δακτύλου του χεριού <font class="pagebodygreen">[σ. 216]</font> > σε καρύδωσα.
 Πνίγω, πιάνω κάποιον από το λαιμό και του σφίγγω το καρύδι, το μήλο του Αδάμ.<br><br>

Καρύδα, όμως, σήμαινε και ο ναργιλές για κάπνισμα χασισιού (μέχρι και το 1936 δεν ήταν παράνομη η χρήση του), καμωμένος από ινδική καρύδα. Η τούρκικη λέξη <em>nargile</em>, προέρχεται από την περσική <em>nargiul </em>που σημαίνει ινδική καρύδα. Αρχικά, η ξερή φλούδα της καρύδας χρησίμευε για το φιλτραρισμένο κάπνισμα. <br><br>

Η αλήθεια είναι ότι μετά την Μικρασιατική Καταστροφή ήρθαν τόσοι στην πατρίδα που δεν μπορούσαν εύκολα να απορροφηθούν και να βρουν δουλειά, ενώ είχαν χάσει (εκτός των άλλων) και την περιουσία τους. Αυτοί οι άνθρωποι σύχναζαν σε τεκέδες και ανάλογους χώρους δίπλα σε λιμάνια, για να ξεχάσουν την κακή τους μοίρα και να βρούν μικρές «δουλειές του ποδαριού».  Η κοινωνία απαξίωνε και θεωρούσε ότι ήταν άτομα κάθε προέλευσης και κοινωνικής στάθμης, «κάθε καρυδιάς καρύδι», δηλαδή. <br><br>

Αυτά για την ιστορία. Η λέξη, ως παρωνύνιο (Caryda), αφορά τον δυναμικό, αυτόν που ήταν έτοιμος να ξαναρχίσει τη ζωή του, να παλαίψει, τον ευερέθιστο που ήταν ικανός να διεκδικήσει το δίκιο του και να τα βάλει με πιο δυνατούς.<br>
<strong>Κασί, το</strong><br>
Στο γλωσσικό ιδίωμα της Τήνου παρουσιάζονται διάφορες μετατροπές συμφώνων και συμπλεγμάτων συμφώνων. [2]  Μεταξύ άλλων, το γ μετατρέπεται σε κ (γάτος > κάτ'ς) και το τ μετατρέπεται σε σ (γατί > κασί) <font class="pagebodygreen">[Δώριζας, Γλωσσικό Ιδίωμα της Τήνου, Αθήνα 1973]</font>. Συνεπώς, <em>κασί </em>είναι το γατί. <br><br>

Επειδή η κατατομή, η συμμετρία του προσώπου αλλά και ο χαρακτήρας θύμιζε τα χαρακτηριστικά της γάτας, το παρωνύνιο είχε δοθεί σε γυναίκα του χωριού.<br>
<strong>Κασκίνης, Κασκίνας, Κασκίνενα</strong><br>
Ο πρώτος "Κασκίνης" που έχουμε βρει, είναι ο Ματθαίος Φοσκαρίνης (1792-1870). Εμφανίζεται μόνο του ως παρωνύμιο στο Libro per Ordine την 1.11.1860, και σαν "Κασκίνας" στα 1869.<br> 
<strong>Κατσίκας</strong><br>
<strong>Κικαλάς</strong><br>
Από το συχνό επώνυμο της οικογένειας Cicala όπου θεωρούνται από τους πρώτους οικιστές του γειτονικού οικισμού (Cicala > Cicalado > Τσικαλάδος > Σκαλάδος) αλλά και του χωριού του Σγαλάδου. <br><br>

Το Τσικαλάς, Τσικάλας, Σιγάλας το βρίσκουμε στη Τήνο και στη Σύρο. Το Κιγάλας, Δεκιγάλλας χρησιμοποιήθηκε περισσότερο στη Σαντορίνη. Είναι ένα από τα πιο συχνά ονόματα της Τήνου μετά το Βιδάλης και το Απέργης (παλαιότερα, πίσω και από τα Καλούμενος και Ζαλώνης). Η ρίζα της οικογένειας ξεκινάει αιώνες πριν και προέρχεται από την νότια Ιταλία (κυρίως Νεάπολη και Σικελία).<br>
<strong>Κλαπάκης</strong><br>
<strong>Κλεκλέντας</strong><br>
<strong>Κολόβας (;)</strong><br>
<strong>Κόρακας</strong><br>
<strong>Κουμάν'ς</strong><br>
<strong>Κουτσός</strong><br>
Του Ιωάννη Φυρίγου, που πέθανε στις 25.08.1907.<br> 
<strong>Λαδάς</strong><br>
Ιωάννης ο <em>Λαδάς </em>(1861)<br>
<strong>Λακκάς </strong><br>
Το βρίσκουμε πολύ συχνά γραμμένο κατά τα έτη 1859-1862 και αποδίδεται στον Γεώργιο Βίδο. Λέγεται ότι το παρωνύμιο αυτό έδειχνε αυτόν που είχε αποδεκτεί –με κίνδυνο της υγείας του– να ανοίγει λάκους και να θάβει πρόχειρα ανθρώπου που είχαν πεθάνει από πανώλη και άλλες αρρώστιες κατά την περίοδο των μεγάλων λοιμών της Τήνου. Το αντίστοιχο του «μόρτη» (από το mort = θάνατος) τα μεταγενέστερα χρόνια.<br>
<strong>Μάγγος, Μάγκος</strong><br>
Από τη λέξη μάγκας. Πρόκειται για λέξη αρβανίτικης προελεύσεως η οποία αρχικά σήμαινε «άθροισμα οπλοφόρων» της ίδιας οικογένειας (φάρας). Στην εξέλιξή της η αλβανική μάγκα αποτελεί, γενικότερα, το ευρύτερο σώμα οπλοφόρων από πολλές φάρες. Ο αρχηγός της ομάδας αυτής, της <em>μάγκας</em>, αποκαλούνταν <em>μαγκατζής</em>. Στα στίφη των ατάκτων Αλβανών πολλές μάγκες αποτελούσαν ένα «μπουλούκι», δηλ. στράτευμα. Κάθε μέλος της <em>μάγκας </em>ονομαζόταν μάγκας.<br><br>

Ο αγωνιστής του 1821 Μόσχος, από τη Στερεά Ελλάδα, με τη ρουμελιώτικη μάγκα του συμμάχησε με τον στρατηγό Θεόδωρο Γρίβα. 'Οταν κατέλαβαν το Ναύπλιο το 1828, με τη μάγκα του ο Μόσχος, εξαιτίας του ονόματός του, ονομάστηκε <em>μοσχόμαγκας </em>και οι άντρες του αντίστοιχα <em>μοσχόμαγκες</em>. Εν συνεχεία προέβησαν σε ληστείες και αυθαιρεσίες αναγκάζοντας τον στρατηγό Τζωρτζ να λάβει μέτρα εναντίον τους. Το 1832, μετά τη δολοφονία του Καποδίστρια, οι μοσχόμαγκες καθώς και «γαλλίζοντες» οπαδοί του Κωλέττη συμμετείχαν στις ταραχές που ξέσπασαν στο Ναύπλιο. Τα επόμενα χρόνια η μοσχόμαγκα αυτή υπηρέτησε ως φρουρά των πρωθυπουργών Ιωάννη Κωλέττη και Επαμεινώνδα Δεληγιώργη. Με την ιδιότητά τους αυτή οι μοσχομάγκες πέρασαν στην Ιστορία.<br><br>

Τα επόμενα χρόνια, στα μεγάλα λιμάνια της Ελλάδας αλλά και της Μικράς Ασίας δημιουργήθηκαν ομάδες περιφρούρησης που πήραν το ίδιο όνομα, δηλαδή μάγκες. Ακόμη, στις μεγάλες πόλεις (Αθήνα, Σμύρνη, Κωνσταντινούπολη κ.α.) συγκροτήθηκαν σε περιόδους κρίσεων (πόλεμοι, αποκλεισμοί, επιδημίες κ.α.) ομάδες, συνήθως από ορφανά και εγκαταλειμμένα παιδιά, που προσπαθούσαν να επιβιώσουν 
από την επαιτεία, τις μικροκλοπές και άλλες μικροπαρανομίες. Και αυτές ονομάστηκαν μάγκες.<br><br>

Στα νεότερα λεξικά, η λέξη μάγκας, καταγράφεται ακόμη <em>«ο άνευ βιοποριστικού επαγγέλματος μικροεπιτηδευματίας // ο αποζών από θελήματα, δουλειές του ποδαριού, ενίοτε και μικροαπάτες // ο, χάρις εις την ιδιάζουσα ευφυίαν του, επιτήδειος προς την διεξαγωγήν διαφόρων υποθέσεων, ιδίως ερευνητικών. πχ. Είναι μάγκας αυτός, θα τα καταφέρει».</em><br><br>

Παράγωγες: μαγκιά, μάγκισσα, μαγκάκι, μάγκικος, μαγκίτης, μαγκόπαιδο, μάγκος.<br>
Συνώνυμα: τσαχπίνης, μπερμπάντης, μόρτης, αλάνης.<br>
Στα βλάχικα mangu είναι «αυτός που δεν έχει το απαιτούμενο βάρος». Στα αλβανικά (ομόριζο και ομόηχο) mangu είναι και ο «λειψοβαρής»· λατινικής αρχής και τα δύο > mancus.<br><br>

Ο μάγκας και τα παραγωγά του κατατάσσονται και σε κατηγορίες αποδοχής και σε κατηγορίες ειρωνείας, παρ' όλα αυτά, μέσα από τα τραγούδια συνδέθηκε με ανδρειοσύνη, λεβεντιά, περηφάνια, ηρεμία στη συμπεριφορά και αποφυγή ανάμειξης σε κάθε είδους αντιπαραθέσεις, αν δεν υπήρχε σοβαρή αιτία: «Αυτός ήταν μεγάλος μάγκας, δεν πείραξε ποτέ κανέναν».<br><br>

H πρώτη φορά που βρίσκουμε το συγκεκριμένο ψευδωνύμο είναι το 1855 και τελευταία φορά, από τον εγγονό του, το 1937.<br>

<strong>Μάγερας</strong><br>
Ο παλαιότερος κάτοικος με το ψευδώνυμο Μάγερας (Maggera, Maghera, Majera, Maϊra) που έχουμε βρει είναι ο Ζώρζης Φυρίγος που δούλεψε σαν μάγειρας στο μοναστήρι του Σαν Φραντζέσκου. Το Μοναστήρι που βρίσκεται πολύ κοντά στη Μέση από τη δυτική πλευρά, σε σημείο, που χωρίζουν τα διοικητικά όρια των κοινοτήτων Στενής και Φαλατάδου. <br><br>

Στα χρόνια εκείνα το Μοναστήρι είχε κάπου 7-8 μοναχούς και δύο λαϊκούς με εφημέριο, το 1849, τον ιερέα Ιωσήφ Da Peglaria. Στο ίδιο διάστημα διέμενε εκεί και ο Επίσκοπος Τήνου και Μυκόνου, Γεώργιος Γαβινέλης (Το επώνυμο Gabinelli σημαίνει δίδυμος), που στο μεταξύ είχε παραιτηθεί από το επισκοπικό αξίωμα και που μετά τον θάνατό του ενταφιάστηκε μέσα στην εκκλησία.<br><br>

Ο γιος του Ιωάννης Φυρίγος (γεν. 1828) κράτησε το ίδιο ψευδώνυμο, όπως και ο εγγονός του, για τρίτη και τελευταία γενιά. Τελευταία καταγραφή του ψευδωνύμου «Majera», σε έγγραφο του 1937.<br><br>

Η αρχική έννοια της λέξης (Μάγειρος), σήμαινε <em>«αυτός που τεμαχίζει το κρέας και το ετοιμάζει για θυσία»</em>. <br>
<strong>Μαλλής </strong><br>
Μαλλί ήταν (στην αργκό) τα χρήματα, η τιμή, η αξία ενός πωλούμενου αντικειμένου ή μίας επί χρήμασι προσφερόμενης υπηρεσίας (<em>«πόσο πάει το μαλλί» </em>= πόσο κοστίζει). 

<em>«Πάω για μαλλί και βγαίνω κουρεμένος» </em>= περίμενα να κερδίσω και βγήκα χαμένος.<br>
<strong>Μανίκας</strong><br>
<strong>Μαριετίνης // Μαριετίνενα</strong><br>
Αναφέρεται στον Φραγκίσκο Ζαλώνη (1817-1870), γραμμένο ως Marjetino (1849), Mariettini (1854), Marietini (1892). Το <em>Μαριετίνενα </em>είναι το παρωνύμιο της γυναίκας του. Αντίστοιχα και αυτό παράγεται από το όνομα Μαρία > Μαριέτα.<br>
<strong>Μαργίτσα</strong> Παραλλαγή του Μαρία (βλ. ονόματα) που κατέληξε να ακούγεται ως παρωνύμιο.<br>
<strong>Μαριόγκα</strong><br>
<strong>Μέγας</strong><br>
<strong>Μεσουλίνα</strong><br>
Παρωνύμιο από την οικογένεια Φοσκαρίνη που βρίσκουμε σε έγγραφο του 1913 (Messulina).<br>
<strong>Μπακάλενα</strong><br>
Από το μικρό μπακάλικο που διατηρούσε στο χωριό.<br>
<strong>Mπαλακιαδήνας</strong><br>
Στις αρχές του 1890 βρίσκουμε το ψευδώνυμο του Νικόλαου Καλούμενου "Ballakiadhina".<br>
<strong>Μπαμς (και Μπαμ, κάποιες φορές)</strong><br>
Το ψευδώνυμο <em>Μπαμς </em>προέρχεται από την ηχομιμητική λέξη «μπαμ!» που δημιουργούσε ο συγκεκριμένος άνθρωπος σε πολλές του ασχολίες, από την μικρή του κιόλας ηλικία.<br><br>

Όταν ήταν παιδί στο χωριό, μαζί με τους συνομηλίκους του, προσπαθούσαν να κυνηγήσουν πουλιά. Επειδή δεν υπήρχαν ξόβεργες, 
<em>«έστηναν πλάκες με καγκερίδια»</em>. Έβαζαν τον <em>«πέτακα»</em>, από κάτω, και περίμεναν να έρθουν οι<em> «κέφαλοι»</em> και να ρίξουν την 
πλάκα για να τους πιάσουν. Η πλάκα αυτή έβγαζε τον ήχο «μπαμ!»<br><br>

Ο Μπαμς, ήταν από τους καλύτερους, μέσα στο χωριό, παίκτες στα χαρτιά. Όταν «έριχνε» τα φύλλα του επάνω στο τραπέζι, χτύπαγε με δύναμη τη γροθιά του δημιουργώντας τον ανάλογο κρότο. <br>
<strong>Μπεργαλής</strong><br>
<strong>Μπόρτουλας</strong><br>
Από το (ιταλικό) όνομα Βόρτολος. Ως Μπόρτολος, εμφανίζεται συχνά και στα Επτάνησα.<br> 
<strong>Μπούμπας</strong><br>
<em>Μπούμπας</em> ή <em>Mπουμπασίρης</em> ήταν ο Τούρκος Ανακριτής. Mερικοί πιστεύουν ότι προέρχεται από το bir baş (μπίρμπαch) = μεγάλος αρχηγός. Λέξεις που οδήγησαν στο επώνυμο Πύρπασος, Πυρπασόπουλος. <br><br>

O Mπούμπας στέλνονταν από την Υψηλή Πύλη, μεταφέροντας το φιρμάνι του Σουλτάνου, να διερευνύσει καταγγελίες για διάφορα θέματα. Αρκετές ιστορίες έχουμε για την θέση αυτή...<br>

Άλλοτε «λαδωνόταν»: Τον Φεβρουάριο του 1821, παραμονές της επανάστασης, εργάζονταν στη Δημητσάνα πέντε πυριτιδόμυλοι, αποταμιευόταν δε πυρίτιδα σε απρόσιτα σπήλαια, μοναστήρια και διάφορα υπόγεια. Η εργασία αυτή προδόθηκε στην εξουσία και καταγγέλθηκε ότι κατασκευαζόταν πυρίτιδα με συνέπεια να αποσταλεί από την Τρίπολη μπουμπασίρης για την εξέταση της υπόθεσης. Στους θεσμούς, όμως, των Οθωμανών υπήρχε μεγάλη διαφθορά. Εκείνος επέστρεψε άπρακτος διαψεύδοντας την καταγγελία, διότι οι Σπηλιωτόπουλοι εξαγόρασαν αδρώς την εύνοια και σιωπή του ανακριτή, αφού τον πλήρωσαν μαζί με τον <em>καϊμακάμη </em>(τοποτηρητή) του απόντα τότε βαλή του Μωρηά, στην Τρίπολη. 
<font class="pagebodygreen">[Δημήτριος Π. Πασχάλης, Τουρκοκρατούμενες Κυκλάδες - Η Δικαιοσύνη Εν Άνδρω επί Τουρκοκρατίας,  σελ. 192] </font><br><br>

Άλλοτε προκαλούσε τρόμο: <em>«Μια των μεγαλύτερων δοκιμασιών και ταλαιπωριών ας υφίσταντο οι νησιώται ήσαν αι συκοφαντίαι και διαβολαί, αβανίαι καλούμεναι υπ' αυτών των νησιωτών. [...] Ότε δε αναφερομένης της αβανίας εις καπουδάν πασσάν (σσ. Αρχιναύαρχος του Οθωμανικού Στόλου και βεηλέρμπεης των νήσων) και εστέλλετο μπουμπασίρης, ο εκτελεστής των εν φιρμανίω διατασσομένων, από Κωνσταντινουπόλεως, τότε τα δεινά ήσαν φοβερώτερα [...]. Οι δε αποστελλόμενοι εις τας νήσους μπουμπασίραι είτε ένεκα αβανιών, είτε ένεκα άλλων γεγονότων εγένοντο λίαν επιζήμιοι τοις νησιώταις»</em>. <font class="pagebodygreen">[Περικλής Γ. Ζερλέντης, Νησιωτική Επετηρίς, 1918]</font><br><br>

Και άλλοτε βοηθούσε: Επί της αρχιερατείας του Γρηγορίου του Ε' γκρεμίστηκε κάποια οροφή εκκλησίας και ο Πατριάρχης προσπάθησε να βοηθήσει στην ανακατασκευή της. Όταν <em>«έφθασεν εις Σμύρνην ο κομιστής του φιρμανίου Μπουμπασίρης, μέγας ενθουσιασμός κατέλαβε τους Σμυρναίους, πάντες δε έσπευδον να φέρωσι λίθους και έτερα υλικά εν αλαλαγμοίς, οίτινες προκάλουν των εντοπίων Τούρκων την οργήν. Ο Γρηγόριος δε, συνεκόμιζε λάσπην, ύδωρ και ξύλα αυτοπροσώπως, μη μόνον ημέρας αλλ' ουδέ νυκτός εφησυχάζων προς εξεύρεσιν τών αναγκαίων χρημάτων, τους μεν ικετεύων, τους δε επιπλήττων, τους δε παραινών προς ταχίστην χορηγίαν. Δια την οικοδομήν ταύτην εδαπανήθησαν μέγιστα ποσά. Ο απεσταλμένος Μπουμπασίρης εξεβίασε γενναίας και ατελεύτητους επιχορηγήσεις. Αι επιτόπιοι άρχαι παρενέβαλλον πλείστα προσκόμματα, αίτινα μόνον διά πουγγίων χρυσίου παρεκάμποντο. Τα υλικά εσπάνιζον και ηγοράζοντο ακριβώτατα. Εν τέλει όμως ή δύναμις του πνεύματος και η θερμότης πίστεως κατίσχυσαν των φυσικών δυσχερειών [...]».</em> 
<font class="pagebodygreen">[Τάκης Χ. Κονδηλώρος, Γεώργιος Ε', 1921]</font><br><br>

Συνεπώς, το παρωνύμιο μπούμπας ή μπουμπασίρης λεγόταν για κάποιον του οποίου η παρουσία και μόνο είχε δύναμη και εξουσία. Σήμερα, συναντάται σχετικά συχνά ως επώνυμο.<br>

Σε πολλά λεξικά τo Mπούμπας εμφανίζεται ως επώνυμο αρβανίτικης προέλευσης = μαμούνας. Άλλοι πάλι υποστηρίζουν ότι προέρχεται από την τουρκ. λέξη pupa = η πρύμνη του καραβιού· στα γαλλικά poupe. Σε αυτή την περίπτωση όμως θα έπρεπε να εμφανίζεται ως Πούπας, Πούπος > Πουπάκης (βλ. Γ. Tζέμος)<br><br>


<strong>Mπουνγκιός // Μπουνγκιούδενα</strong><br>
Μια εκδοχή λέει ότι προέρχεται από το πουγγί, μεσν. υποκορ. του πούγγα > punga <font class="pagebodygreen">[Ανδριώτης, σ. 292]</font>
πουγκί, πούγκα, μπούνγκα αυτός που φυλάει, που κρύβει τα λεφτά του στο σακούλι, τα μπουνγκιάρει.<br><br>

	&nbsp;&nbsp;&nbsp;&nbsp;&nbsp;&nbsp;&nbsp;«Τα ριάλια, ριάλια, ριάλια, τα σελίνια μονά και διπλά, <br>
	&nbsp;&nbsp;&nbsp;&nbsp;&nbsp;&nbsp;&nbsp;τα μονόλιρα πεντόλιρα και πού 'ν' τα, ο πεζεβέγκης που τα ‘χει στην πούγκα». <br>
<strong>Μπρούνος</strong><br>
<strong>Nικολής // Νικολάκενα</strong><br>
To όνομα Νικολής εμφανίζεται συχνά ως υποκοριστικό και όχι ως παρωνύμιο. Η Νικολάκενα είναι κάποια Μαρία που την βρίσκουμε πίσω στα 1869. Με το ίδιο υποκοριστικό βρίσκουμε και μιαν Ειρήνη, γύρω στα 1875 (γρ. Νηκωλακάκαινα).
<strong>Νταβερών'ς</strong><br>
Ο Δαβερώνης ήταν ένα όνομα από παλιά οικογένεια του χωριού που σταδιακά έπαψε να υπάρχει. Ξεκίνησε σαν παρωνύμιο και κατέληξε ως επώνυμο. Στην αρχή, αναφερόταν σε κάποιον πρόγονο που ήρθε από τη Βερόνα της Ιταλίας (Da Verona). Γι αυτό, και τελευταία, γράφεται με "ο" (Νταβερόνης)<br><br>

Στα τέλη του 1690 ζούσε στο χωριό μια γυναίκα που ονομαζόταν Chiaretta Daverona (Πέθανε το 1713).<br>
<strong>Νταμιάνος</strong><br>
Το όνομα Δαμιανός στα μέρη μας το λένε Νταμιάνος<br><br>
<strong>Ντουντός // Ντουντούδενα</strong><br>
Σύμφωνα με το Λεξικό της Πιάτσας του Ζάχου, Ντουντού ήταν<em> «η χαϊδευτική επίκληση κοριτσιού ή γυναικός»</em>. Λέγεται ότι προέρχεται από την τουρκική λέξη "duduk" που σημαίνει σφυρίχτρα (από τον ήχο που έκαναν οι άνδρες όταν περνούσε δίπλα τους γυναίκα). Παλαιότερα στις μεγάλες πόλεις της Ανατολής (Σμύρνη, Κωνσταντινούπολη κ.λπ.) ντουντού λεγόταν η αγαπημένη, η σύζυγος. <br><br>

Πολλές γυναίκες που γεννήθηκαν ή έζησαν στην καθ' ημάς Ανατολή, όταν ήρθαν στον Ελλαδικό χώρο έφεραν αυτή την επίκληση. Υπάρχουν και τραγούδια των 78 στροφών με τίλο «η Κυρά-Ντουντού» [1] <font class="pagebodygreen">[Columbia Αγγλίας 11710, Columbia Αμερικής 
56103-F του 1928] </font>

<em>Ντουντός </em>είναι ο σύζυγος αυτής της γυναίκας. Κάποιες φορές, όμως, σήμαινε και τον μπερμπάντη. Τον άντρα με ασταθή κι έντονη ερωτική ζωή που επιδιώκει να δημιουργεί πολλές ερωτικές σχέσεις με γυναίκες, τον γυναικά.<br>
<strong>Ντουντούκα</strong><br>
Το ψευδώνυμο της γιαγιάς ενός (μεγάλου σε ηλικία) χωρικού. Ντουντούκα (düdük) είναι ένα είδος αρμένικου/τούρκικου παραδοσιακού πνευστού οργάνου, με διπλό επιστόμιο, που παράγει ένα γλυκό αλλά και «πονεμένο» ήχο. Σήμερα, στον δυτικό κόσμο, χρησιμοποιείται σε κινηματογραφικές ταινίες που θέλουν να δώσουν στον θεατή την εικόνα της Εγγύς Ανατολής. Αυτός ο γλυκός ήχος που έβγαζε η ντουντούκα, γινόταν η χαϊδευτική επίκληση μιας μικρής κοπέλας, ενός γλυκού κοριτσιού, μιας νεαρής γυναίκας όμορφης και θλιμένης ταυτόχρονα.<br> 
<strong>Ορφανός</strong><br>
Η λέξη ορφανός είναι γνωστή ήδη από τον Όμηρο. <br><br>

Ένα σημαντικό κοινωνικό πρόβλημα εμφανίστηκε ως απόρροια τόσων πολέμων και των συνεπειών τους. Αυτό είναι η ορφάνια. Διάφορα δίστιχα (κυρίως μετά το '22) αναφέρονται σ' αυτό το θέμα:<br><br>

	&nbsp;&nbsp;&nbsp;&nbsp;&nbsp;&nbsp;&nbsp;«Έτσι μου ήτανε γραφτό, γονιούς να μη γνωρίσω<br>
	&nbsp;&nbsp;&nbsp;&nbsp;&nbsp;&nbsp;&nbsp;ούτε αδέλφια κι αδελφές και ορφανός να ζήσω»<br><br>

	&nbsp;&nbsp;&nbsp;&nbsp;&nbsp;&nbsp;&nbsp;«Όλο με αχ! κι όλο με βαχ! οι μέρες μου περνάνε <br>
	&nbsp;&nbsp;&nbsp;&nbsp;&nbsp;&nbsp;&nbsp;και πάντα βρίσκουμ' ορφανός στην κλίνη που κοιμάμαι»<br><br>

	&nbsp;&nbsp;&nbsp;&nbsp;&nbsp;&nbsp;&nbsp;«Την ξενιτιά και την ορφάνια, την πίκρα και την λύπη<br>
	&nbsp;&nbsp;&nbsp;&nbsp;&nbsp;&nbsp;&nbsp;όλα μου τα 'δωσ' ο Θεός, κανένα δεν μου λείπει»<br><br>

Ήδη, από τα 1700, υπήρχε παρωνύμιο <em>Orfano </em>στους κώδικες της Βωλάξ. Δυστυχώς, το χωριό, από τα παλιά χρόνια, είχε αρκετούς ανθρώπους που στερήθηκαν τους γονείς τους. Ο τελευταίος με αυτό το ψευδώνυμο είναι ο Giovanni Firigo Orfano, αρ. 35 στην απογραφή του 1932.<br>
<strong>Παλακιάς / Μπαλακιάς</strong><br>
Αναφέρεται στον <em>γερο-Παλακιά</em> ή <em>Παλαγκιά </em>(βλ. παραπάνω), γνωστός με το ψευδώνυμο Κόρακας για να ξεχωρίζει από τον πατέρα του. Παλακιά ή Μπαλακιά λένε σήμερα και τον Γιακουμή Σιγάλα, του Κακάλα.<br>
<strong>Πέπος</strong><br>
<strong>Πολέμης</strong><br>
<strong>Πουπούλιας</strong><br>
<strong>Πρίφτ'ς</strong><br>
Eλληνικό (παρ)επώνυμο αρβανίτικης προέλευσης. Priftis εκ του pri, prijës = ηγέτης, prej (> prince, πρίγκηπας). Par-i σημαίνει πρώτος στα αλβανικά. <br><br>

πριφτ-ι = πρεσβύτερος > πρε(σ)β(υ)τε > πρίφτι (β>π, ε>ι). Πρέφτου στην βλάχικη γλώσσα. O πρεσβύτερος > (κατ' επέκταση) ο ιερέας, ο παπάς.<br>

<strong>Ραγκουσάκη</strong><br>
Το βρίσκουμε στα 1894, ως παρατσούκλι της στην Αλεξάνδρας Αλιμπραντή (Ragousaki).<br>
<strong>Ρεμπέτ'ς</strong><br>
Εκατοντάδες μελέτες υπάρχουν για την προέλευση της λέξης Ρεμπέτικο/Ρεμπέτης αφού αυτό απασχόλησε για χρόνια τους μελετητές. Ο Κουνάδης γράφει: <em>«Πρέπει, μάλλον, ετυμολογικά, να καταλήξουμε ότι η ρίζα της βρίσκεται στις αρχαίες ελληνικές λέξεις. Oι Liddell & Scott παραθέτουν λέξεις με κοινή ρίζα και τις αντίστοιχες εμφανίσεις τους στα αρχαιοελληνικά κείμενα:<br>
ρεμβασμός: περιπλανάσθαι, μεταφ. ανήσυχος και τεταραγμένη διάθεσις ψυχής, ανησυχία του νου. Ακόμη, κατ' άλλη εκδοχή, αχαλίνωτος έννοια και «ζωής αφανισμός».<br>
ρεμβός και ρέμβος: ο περιπλανώμενος<br>
ρέμβω: στρέφομαι ολόγυρα, περιστρέφομαι.<br>
ρέμβομαι: περιφέρομαι, περιπλανώμαι.<br>
Ο Σκαρλάτος Βυζάντιος αναγράφει πλήθος σχετικών λέξεων με ίδια ρίζα, όπως:<br>
ρεμβάζω, ρεμβάζομαι, ρέμπομαι: κυμαίνομαι τήδε κακείσε, δεν προσέχω.<br>
ρεμβάς, ρεμβομένη: περιπλανώμενη, άστατος.<br>
ρέμβω: περιφέρομαι χωρίς σκοπό.<br>
ρεμβασμός: το να ρεμβάζει τις, εκουσία πλάνητης φαντασίας, ονειροπόληση, στοχασμός απραγματοποίητος.<br>
ρέμβος:ο περιφερόμενος εδώ και εκεί, ο περιπλανώμενος.<br><br>

Ρεμπέτης είναι ο άνθρωπος που κάνει μια ζωή ανέμελη, περιφερόμενος εδώ και εκεί, και μάλλον περιθωριακή, ελαφρώς ακαμάτης, αψηφώντας τις επίσημες ή κοινώς αναγνωρισμένες αξίες και τα ήθη της κοινωνίας».</em><br>

<strong>Ρήγας</strong><br>
<strong>Σαγγάρ'ς</strong><br>
Aπό το επάγγελμα του τσαγκάρη (Παλαιότερα γραφόταν με δύο «γ»: τσαγγάρης)<br><br>

Ο Μπαμπινιώτης γράφει ότι προέρχεται από τη τζάγγα: <em>«Είδος μαλακού και ψηλού υποδήματος [...] Εικάζεται ότι τα υποδήματα αυτά είχαν γυριστή προς τα πάνω μύτη, που έμοιαζε με δρεπάνι ή τσιγκέλι, και αυτό θα δικαιολογούσε την αναγωγή στο περσικό ĉang "αγκύλη, δρεπάνη"»</em>.<br>
<strong>Σαμπούκος</strong><br>

τουρκικής προέλευσης 1) sabik = ο έκπτωτος ή 2) sabuk ο κουτός, ο ηλίθιος.<br>
<strong>Σπανός</strong><br>
O έχων λίγες ή καθόλου τρίχες στο δέρμα του. Eτυμ. από το σπάνιος, που δεν βρίσκεται εύκολα, που συμβαίνει πολύ λίγες φορές.<br>

<strong>Σκιαδίνης</strong><br>
Ο κάτοχος του παρωνυμίου Ιάκωβος Ζαλώνης, μας εξήγησε την προέλευσή του: «Αυτό είναι το όνομα, το κανονικό επώνυμο δηλαδή, που είχε ο νονός μου. Αυτός ήταν από τον Καρκάδο και τον έλεγαν Σκιαδίνη. Εγώ γεννήθηκα το 1924 και τότε υπήρχαν στο χωριό πολλοί με το όνομα Ιάκωβος. Ε, για να με ξεχωρίζουν μετά, έλεγαν: "ο Γιακουμής τ' Σκιδίν' ", "ο Γιακουμής τ' Σκιδίν' " και μου έμεινε το Σκιαδίν'ς σαν παρατσούκλι».<br><br> 

Όμως, το όνομα αυτό δεν υπάρχει ως επώνυμο ούτε το 1924 (στην βάφτιση του Ιάκωβου Ζαλώνη) ούτε σήμερα. Αντ' αυτού, στα εκκλησιαστικά βιβλία των Κελλιών βρίσκουμε το «Σκιαδίνης» ως ψευδώνυμο του Γιώργου Ιακ. Αρμάου, ήδη από το 1888. Την ίδια περίοδο (1895) το θηλυκό «Σκιαδίνη» εμφανίζεται ως ψευδώνυμο στην Μαρία Αρμάου του Κορίνθιου, πάλι στα Κελλιά.<br><br>
<strong>Ταζέλος</strong><br>

Eμφανίζεται και σε επώνυμα (Tαζές, Tαζελίδης κλπ). Στα τούρκικα taze είναι ο νέος, ο φρέσκος.<br>
<strong>Τακάς</strong><br>
Ίσως να προέρχεται από το τουρκ. tâkat που σημαίνει ισχύς, δύναμη.<br>
<strong>Ταλαράς</strong><br>
Ταλαράς είναι ο πλούσιος ειπωμένο με φθόνο. Ο πλούτος <font class="pagebodygreen">[Ζάχος, σ. 470]</font> από τα τάλαρα, τα τάληρα της παλιάς δραχμής.<br>
Είναι γνωστοί οι στίχοι του Γιώργου Μητσάκη:<br><br>

	&nbsp;&nbsp;&nbsp;&nbsp;&nbsp;&nbsp;&nbsp;«Στον κόσμο αυτόν τον ψεύτικο<br>
	&nbsp;&nbsp;&nbsp;&nbsp;&nbsp;&nbsp;&nbsp;το χρήμα κυβερνάει<br>
	&nbsp;&nbsp;&nbsp;&nbsp;&nbsp;&nbsp;&nbsp;και όποιος έχει τάλιρα<br>
	&nbsp;&nbsp;&nbsp;&nbsp;&nbsp;&nbsp;&nbsp;αυτός καλοπερνάει».<br><br>

Ο Ανδρέας Λασκαράτος έχει γράψει το ποίημα Γιατί τα τάληρα τα λένε τάλαρα <font class="pagebodygreen">[Ημερολόγιον Σκόκου, 1911]</font>, 
διασκευάζοντας σατιρικά την ιστορία των πρωτοπλάστων. Ο Τάλαρας (με τον τόνο στην προπαραλήγουσα) είναι συχνό ψευδώνυμο στη Σύρο. (Σήμερα, υπάρχει ταβέρνα, με αυτό το όνομα, στον Μέγα Γυαλό).<br>

 Πολύ πιθανό, το παρατσούκλι «Ταλαράς» να προέρχεται από τις καλαθοπλεκτικές του ικανότητες, αφού σύμφωνα με το Εγκυκλοπαιδικόν Λεξικόν Ελευθερουδάκη, <font class="pagebodygreen">[τ. 12, σελ. 17, 1931]</font> τάλαρος είναι <em>«καλάθιον πλεκτόν εκ λυγαριάς, εντός του οποίου αποστραγγίζεται ο τυρός, κοινώς το τυροβόλι»</em>.<br>
<strong>Τζόννες </strong><br>
Του Ιωάννη Φυρίγου, που πέθανε στις 2.11.1913.<br>
<strong>Τσιτσάνης </strong><br>
Σκωπτικός παραλληλισμός με τον Βασίλη Τσιτσάνη, κορυφαίο Έλληνα μουσικοσυνθέτη και δεξιοτέχνη του μπουζουκιού (με εξαιρετική τεχνική στην πένα) που αποδόθηκε σε περιφερόμενο τροβαδούρο από το χωριό. Το κανονικό του παρωνύμιο ήταν <em>Μαλλής.</em><br>
<strong>Φασουλιάτης </strong><br>
Βρίσκεται δύο φορές (1890 και 1891) και αναφέρεται σε κάποιον Ιάκωβο Φυρίγο (Fassuliatti). Προέρχεται σίγουρα από το όσπριο, τον καρπό της φασολιάς. Mέχρι τις αρχές του 1910, στα βιβλία του χωριού, ο φασίολος/το φασόλι καταγράφετο ως φασούλι.<br>
<strong>Φαρφιόλης</strong><br>
Το βρίσκουμε στα 1890, παρατσούκλι κάποιου Φυρίγου. Aπό την γαλλική λέξη fanfaron = ο φανφαρόνος, ο αλαζονικός. Στα τούρκικα farfara σημαίνει ο πολυλογάς. Farf + κατάληξη –όλης = φαρφιόλης, αυτός που λέει κούφια λόγια, που μιλάει πολύ και δεν λέει τίποτε.<br>
<strong>Φραγκούλας</strong><br>
<strong>Φωναλού </strong><br> 
Οι Βωλακίτες έχουν στο έπαρκο αναπτυγμένη την αίσθηση του χιούμορ και έντονα καλλιεργημένη την αφαιρετική περιγραφική έμπνευση και ικανότητα. Γι' αυτό οι άνθρωποι στο χωριό βαφτίζονται δύο φορές: Μία από τον παπά, που τους δίνει το όνομα που επιθυμούν οι γονείς ή ο νονός τους, και μία... από κάποιον συχωριανό τους, ο οποίος τους δίνει το παρατσούκλι τους, που πολλές φορές αποδεικνύεται κατά πολύ ισχυρότερο από το γνωστό μόνο στα χαρτιά οικογενειακό όνομα τους.<br>
Και αυτό γιατί τα παρατσούκλια δεν δίνονται τυχαία σ' αυτούς που δίνονται, αλλά εκφράζουν κάποιες αποκλειστικές και χαρακτηριστικές ιδιαιτερότητες. Τα παρατσούκλια δίνονται κυρίως στους άντρες. Οι γυναίκες σπάνια μπορούν να... χαρούν τη δημοσιότητα του δικού τους ατομικού παρατσουκλιού. Αφομοιώνουν συνήθως το παρατσούκλι του πατέρα ή του συζύγου τους, όταν παντρεύονται –όπως αναφέραμε και στην αρχή του άρθρου. Η σκωπτική διάθεση των χωριανών, όμως, δίνει και κάποια παρατσούκλια σε γυναίκες: Κοπέλα από το χωριό φέρει το ψευδώνυμο φωναλού (από το φωνα[κ]λού). <br>
φωνακλάς < φωνάκλα: μεγεθυντικό της λέξης φωνή<br>
φωνακλάς, -ού, -άδικο: που φωνάζει πολύ.<br>
<strong>Ψωμόπουλος </strong><br> 
Δεν πρόκειται για επώνυμο. Σε έγγραφο του 1788 βρίσκουμε, ακόμη, την «Agnese Calumeno tu psomopulu»<br>




</p></td></tr>
<tr><td style="padding-top:10px; padding-left:25px;"><img src="theme/greyline.jpg"></td></tr>
<tr><td><p class="comments">
[1] Ο Κουνάδης αναφέρει: <em>«Η Κυρά Ντουντού δεν γνωρίζουμε αν πρόκειται για αναφορά σε κάποια πρωτοπόρα φεμινίστρια της εποχής που οι σουφραζέτες ξεσήκωναν τον κόσμο για την κατοχύρωση των γυναικείων δικαιωμάτων ή για τη σληρή "δράκαινα και κλειδοκρατόρισσα" του τεράστιου οίκου ανοχής των Βούρλων, στη Δραπετσώνα, την τσατσά-Ντουντού. Σημειώνουμε ότι ο οίκος αυτός των Βούρλων (ιδιοκτησία της οικογένειας Πιπινέλη) λειτουργούσε από τα τέλη του 19ου αιώνα. Μετά δε την άφιξη των προσφύγων στον Πειραιά εγκατέστησαν δίπλα σε σκηνές, ακριβώς δίπλα στο πορνείο, για αρκετά χρόνια 40.000 πρόσφυγες και προσφυγοπούλες. Πόσες άραγε πέσανε "εις τας αμαρτωλάς χείρας" της "δράκαινας" Ντουντού;» </em><br><br>
[2] Η πιο συχνή είναι στο τζ που μετατρέπεται σε ζ (νερατζιά > νεραζιά, τζούφιο > ζούφιο [καλάμι]).

</p></td></tr>

<tr><td style="padding-top:10px; padding-left:25px;"><img src="theme/greyline.jpg"></td></tr>



<tr><td><img src="dummy.gif" height="5" width="1"></td></tr>

<tr><td><p class="epilogos">
<b>Jimel,</b> 26.10.2010, 11.10.2012
</p></td></tr>
<tr><td><br></td></tr>

</table>
</td>

		<table cellpadding="0" cellspacing="0" align="center" width="868">
			<tr>
				<td height="40" bgcolor="000000" align="left">
					<p class="bodydata2">Copyright © Leopold Dustal, 2010 - Saved for preservation</p>
				</td>
			</tr>
		</table>
	</body>
</html>

