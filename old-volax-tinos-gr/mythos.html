<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Άγιος Μάρκος</p></td></tr>
 <tr><td><p class="pagebody">
Ο Άγιος Μάρκος είναι ένας από τους Ευαγγελιστές, παρόλο που δεν ήταν από τον κύκλο των δώδεκα Αποστόλων. Αυτός 
μας έδωσε το δεύτερο Ευαγγέλιο που είναι και το συντομότερο από τα τέσσερα κι είναι γνωστό σαν το Ευαγγέλιο των Θαυμάτων του Ιησού. Ο Μάρκος 
παραλείπει την επί του όρους Ομιλία και τις πιο πολλές από τις μακρές ομιλίες του Ιησού Χριστού. Πιο πολύ ο Ευαγγελιστής διηγείται αυτά που 
έκανε ο θείος Διδάσκαλος κι όχι αυτά που είπε. Ολίγα από τη διδασκαλία Του, τα θαύματα Του, τα Πάθη και την Ανάσταση Του, γιατί κύριος σκοπός 
της συγγραφής του ήταν, με την έκθεση αυτή των θαυμάτων, να αποδείξει τη θεϊκή καταγωγή του Ιησού.<br><br>

Σύμφωνα με τα λιγοστά στοιχεία, που κατέχουμε, ο Ευαγγελιστής Μάρκος ήταν γιος κάποιας ευσεβούς Ιουδαίας γυναίκας, που λεγόταν Μαρία κι ήταν 
αδελφή του Κυπρίου Αποστόλου από τους Εβδομήκοντα, του Βαρνάβα. Από αυτό μπορούμε να συμπεράνουμε ότι κι ο Μάρκος ήταν Κύπριος, που είχε 
εγκατασταθεί αργότερα στα Ιεροσόλυμα. Το ιουδαϊκό όνομα του ευαγγελιστού ήταν Ιωάννης. Μάρκος ήταν το Ρωμαϊκό του επώνυμο, που πήρε κατά τη 
συνήθεια που υπήρχε τότε. Και μ' αυτό έμεινε γνωστός στον χριστιανικό κόσμο.<br><br>

Για τη μητέρα του Μαρία μας μιλούν οι Πράξεις των Αποστόλων [κεφ. ιβ', 12]. Η φωτισμένη αυτή γυναίκα φαίνεται πώς ήταν αρκετά ευκατάστατη και 
στα Ιεροσόλυμα διέθετε μεγάλο ευρύχωρο σπίτι και επικρατεί η γνώμη ότι στο δικό της σπίτι ο Κύριος δίδαξε πολλές φορές. Σ' αυτό, κατά τη νύχτα 
της Μεγάλης Πέμπτης, ετέλεσε και τον Μυστικό Δείπνο. Ο Ευαγγελιστής Μάρκος, πιστεύεται ακόμη ότι, είναι εκείνος ο νεανίσκος, που, όπως 
αναφέρει ο ίδιος στο Ευαγγέλιο του [Μαρ. ιδ', 51-52], ακολούθησε τον Ιησού μετά τον Μυστικό Δείπνο στον κήπο της Γεθσημανής τυλιγμένος σ' 
ένα σινδόνι. Μετά την Ανάσταση του Κυρίου, στο σπίτι της Μαρίας, ήταν συγκεντρωμένοι οι Μαθητές κι εκεί "κεκλεισμένων των θυρών" δέχτηκαν 
την επίσκεψη του Αναστάντος Χριστού. Το σπίτι της του Μάρκου στα Ιεροσόλυμα είναι, που φιλοξένησε αργότερα κι όλη τη χριστιανική κίνηση κι 
έγινε η πρώτη "κατ' οίκον εκκλησία".<br><br>

Σ' αυτό το ίδιο σπίτι οι χριστιανοί ένιωσαν τη μεγάλη χαρά για την απελευθέρωση του αποστόλου Πέτρου, που τον είχε φυλακίσει ο Ηρώδης. 
Στη φυλακή ο Απόστολος ήταν δεμένος, ακόμη και στον ύπνο του, με δύο βαριές αλυσίδες κι είχε συνέχεια δύο φρουρούς οπλισμένους. Απ' έξω 
από την πόρτα της φυλακής τέσσερις τετράδες στρατιωτών τον φύλαγαν. Οι χριστιανοί στο σπίτι του Μάρκου, στα γόνατα πεσμένοι, προσευχόντουσαν 
με δάκρυα, να τους χαρίσει ο Κύριος την παρηγοριά τους, τον απόστολο τους. Και να: Κατά τα μεσάνυχτα, ενώ ο Πέτρος κοιμότανε, άγγελος Κυρίου 
επέστη και φως έλαμψε εν τω οικήματι. Οι αλυσίδες έπεσαν. Κι ο άγγελος, αφού έβγαλε τον Πέτρο από την φυλακή και τον οδήγησε στους δρόμους 
της μεγάλης πόλεως, τον αφήκε. Κι αυτός, δοξολογώντας τον Θεό, κατευθύνθηκε στο σπίτι του Μάρκου. Ήλθεν επί την οικίαν Μαρίας της μητρός 
Ιωάννου του επικαλουμένου Μάρκου ου ήσαν ικανοί συνηθροισμένοι και προσευχόμενοι. [Πράξ. ιβ', 12] Από το σπίτι αυτό ο Απόστολος 
παρακολουθούσε και διηύθυνε την Εκκλησία των Ιεροσολύμων. <br><br>

Από τα μικρά του χρόνια, λοιπόν, ο Μάρκος γνώρισε κι αγάπησε τον Κύριο. Κι από τον Πέτρο διδάχθηκε πιο πλατιά και πιο βαθιά τα σχετικά με 
τη ζωή του. Αυτό το συμπεραίνουμε από τον ίδιο τον Απόστολο, που στην πρώτη του Καθολική επιστολή [Α' Πέτρ. ε', 13] ονομάζει τον Μάρκο 
υιόν του, δηλαδή πνευματικό του παιδί. Μετά την Ανάσταση του Χριστού και τον διασκορπισμό των Αποστόλων για το κήρυγμα, βρίσκουμε τον 
Μάρκο να συνοδεύει τον θείο του Βαρνάβα και τον Απόστολο Παύλο στην πρώτη τους αποστολική περιοδεία. Από τα Ιεροσόλυμα στην Αντιόχεια 
κι απ' εκεί σ' ολόκληρη την Κύπρο μέχρι την Πέργη της Παμφυλίας ο Μάρκος είναι ακόλουθος και βοηθός των Αποστόλων. Από την Πέργη όμως, 
είτε γιατί κουράστηκε από τις ταλαιπωρίες της περιοδείας, είτε γιατί είχε επιφυλάξεις σχετικά με τη στάση του Παύλου απέναντι στους εξ 
Εθνών χριστιανούς, από τους οποίους δεν ζητούσαν να τηρήσουν τα ιουδαϊκά έθιμα, ο Μάρκος απεχώρησε από τη συντροφιά των Αποστόλων και 
επέστρεψε στα Ιεροσόλυμα. Τον Ευαγγελιστή Μάρκο βρίσκουμε να συνοδεύει αργότερα για δεύτερη φορά τον Βαρνάβα στην Κύπρο και να εργάζεται 
σκληρά μαζί του για την εξάπλωση και σταθεροποίηση του Ευαγγελίου.<br><br>

Μετά τον μαρτυρικό θάνατο του Βαρνάβα με λιθοβολισμό στη Σαλαμίνα της Κύπρου από τους Ιουδαίους, βρίσκουμε τον Μάρκο στην περιοχή των 
Σόλων. Την πόλη αυτή, όπως λέγει κάποια παράδοση, έκτισε ο βασιλιάς της Αίπειας Φιλόκυπρος κατά το α' τέταρτο του Στ' αιώνα π.Χ. προς τιμή 
του μεγάλου νομοθέτη των Αθηνών, του Σόλωνα, που είχε τότε επισκεφθεί την Κύπρο. Σ' αυτή την πόλη η Πρόνοια του Θεού κανόνισε, ώστε ο Μάρκος 
να συναντήσει τον Αυξίβιο, που είχε έρθει από τη Ρώμη, και να τον κατηχήσει. Κοντά στον φλογερό Ευαγγελιστή ο Αυξίβιος συμπλήρωσε τις 
γνώσεις του για τη νέα πίστη, δέχτηκε το βάπτισμα και χειροτονήθηκε από αυτόν επίσκοπος της πόλεως εκείνης.<br><br>

Ο Μάρκος συνεργάστηκε για πολύ καιρό και με τον απόστολο Πέτρο. Τον είχε συνοδεύσει στις περιοδείες του και μάλιστα αναφέρεται και "ως 
ερμηνευτής του", γιατί μετέφραζε τους λόγους του κορυφαίου αποστόλου από τα Εβραϊκά στα Λατινικά ή στα Ελληνικά. Πότε ακριβώς ο Μάρκος 
έγραψε το Ευαγγέλιο του δεν γνωρίζουμε. Το πιο πιθανό είναι πώς το έγραψε στη Ρώμη ή στην Αίγυπτο (κατά τον Χρυσόστομο), μεταξύ του 65 
και 70 μ.Χ.<br><br>
Μετά τον θάνατο των πρωτοκορυφαίων αποστόλων Πέτρου και Παύλου ο ευαγγελιστής Μάρκος –κατά την παράδοση– κήρυξε το Ευαγγέλιο στην Αίγυπτο, 
τη Λιβύη, την Πεντάπολη κι ύστερα χρημάτισε πρώτος επίσκοπος κι οργανωτής της Εκκλησίας της Αλεξανδρείας. Εδώ, κατά την παράδοση πάλι, 
κάποια μέρα που κήρυττε, τον άρπαξαν οι εχθροί της πίστεως, οι εθνικοί κι οι ειδωλολάτρες, κι αφού τον έδεσαν με σχοινιά, τον έσυραν 
στους δρόμους της Αλεξανδρείας, όπου και πέθανε από τα τραύματα του στις πέτρες. Το άγιο λείψανο του το περιμάζεψαν με πόνο οι χριστιανοί 
και το έθαψαν σ' ένα γειτονικό χωριό.<br><br>
Κατά τον 9ο αιώνα έμποροι Ενετοί μετέφεραν τα άγια λείψανα στη Βενετία και τα τοποθέτησαν σ' ένα πολύ μεγάλο και ωραιότατο ναό, που έκτισαν 
προς τιμή του.
.</p></td></tr>
</table>
</body>

</html>
