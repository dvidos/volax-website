<html>
<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=UTF-8">
<meta name="keywords" content="Βωλάξ">
<title>Βωλάξ</title>
<link rel="stylesheet" href="theme/appearance.css">

<body bgcolor=9fc3db topmargin=0 >
 <table cellpadding="0" cellspacing="0" align="center" >
 <tr><td><p class="pagetitle">Αγία Παρασκευή</p></td></tr>
 <tr><td><p class="pagebody">
H Αγία Παρασκευή γεννήθηκε περίπου το 100 μ.Χ. στο <i>Άτσι</i> (σημερινό Acireale), επί Αυτοκρατορίας Αδριανού, 
και πέθανε μαρτυρικά το 143. Γονείς της ήταν οι Έλληνες Αγάθων και Ιππολύτη (ή Πολιτεία), που ήσαν καλοί Χριστιανοί, οικονομικά εύποροι και 
ήθελαν πολύ ένα παιδί. Έτσι όταν γεννήθηκε, αποφάσισαν να της δώσουν το όνομα της ημέρας αυτής: Παρασκευή (Venera). Σε ηλικία 20 ετών, η 
Αγία Παρασκευή έχασε τους γονείς της και με αρκετά χρήματα πραγματοποίησε φιλανθρωπικό και ιεραποστολικό έργο. <br><br>

Σύμφωνα με την παράδοση, η Venera θα κηρύξει το μήνυμα του Ευαγγελίου στη <i>Σικελία</i> και στη συνέχεια στην <i>Καμπανία</i> και την 
<i>Καλαβρία</i>. Γρήγορα 
όμως έφτασαν στα αυτιά του Νομάρχη Αντωνίνου οι δραστηριότητες της Παρασκευής, με αποτέλεσμα να οδηγηθεί ενώπιόν του. Συνελήφθη και οδηγήθηκε 
σε τιμωρία βασανισμού μέχρι να ομολογήσει την αποστροφή της από το χριστιανισμό. Αρχικά της έθεσαν μια πυρακτωμένη περικεφαλαία στην κεφαλή 
της. Εν συνεχεία –και αφού δε λύγισε– ρίχτηκε στην απομόνωση. Αυτή όμως, αντί να λυγίσει, θεώρησε εξαιρετικό χρόνο την απομόνωση για προσευχή.
 Ενώπιον του Νομάρχη, έμεινε σταθερή και ο Αντωνίνος κατάλαβε πλέον το μάταιο της προσπάθειάς του και διέταξε σε βασανισμό μέχρι θανάτου. 
 Έτσι την οδήγησαν ενώπιον καυτού λαδιού και σύμφωνα με την Ορθόδοξη Εκκλησία, ενώ εισήχθη στο θερμό λάδι, παρέμενε ανέπαφη.  <br><br>

Όταν το άκουσε ο Αντωνίνος δεν πίστεψε σε κάτι τέτοιο και θέλησε ο ίδιος να διαπιστώσει το αληθές. Πλησιάζοντας το λέβητα, τα μάτια του 
έπαθαν ζημιά από τον καυτό ατμό με αποτέλεσμα να τυφλωθεί. Και σύμφωνα με την παράδοση, η Παρασκευή τον θεράπευσε. Έτσι, μέχρι και σήμερα 
θεωρείται προστάτις των ματιών. Μετά το γεγονός αυτό, ο Αντωνίνος άφησε ελεύθερη την Παρασκευή διατηρώντας θετική για τη εποχή στάση για 
τους χριστιανούς και για αυτό το λόγο του αποδόθηκε το προσωνύμιο Αντωνίνος ο Ευσεβής. Υπάρχουν δύο εκδοχές για το τέλος της ζωής της. Η 
πρώτη είναι ότι πέθανε στη <i>Γαλατία</i> με αποκεφαλισμό και η άλλη στη <i>Σικελία</i> και μάλιστα στο ίδιο σημείο με αυτό που γεννήθηκε. Τα οστά της 
τα περιμάζεψαν οι Χριστιανοί και εν καιρώ τα τοποθέτησαν στη βάση του θυσιαστηρίου. Σήμερα κατά την Καθολική Εκκλησία φυλάσσονται στην πόλη 
<i>Salemi</i>.</p></td></tr>
</table>
</body>

</html>
